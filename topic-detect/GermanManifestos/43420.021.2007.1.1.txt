Congresso cantonale

PROGRAMMA
PER LA LEGISLATURA
2007-2011
INTRODUZIONE
Quali sono le vie dello sviluppo del nostro Cantone? E’ la domanda che noi liberali radicali ci
siamo posti pensando al prossimo quadriennio e agli obiettivi che tutti insieme vogliamo
raggiungere. Abbiamo iniziato a rispondere a questo interrogativo in occasione del Congresso
del 10 giugno 2006, con occhio attento alla nostra realtà, indicando il Ticino che vorremmo ed
individuando quattro direttrici di fondo: la crescita, l’equità, l’apertura e la conoscenza.
Ma prima di dare indirizzi abbiamo ascoltato. Abbiamo sentito e compreso i ticinesi che, in
forme diverse, sono stati coinvolti nella raccolta di stati d’animo, di apprensioni e di desideri
per il futuro collettivo di questo Cantone. Ciò che abbiamo sviluppato nel programma di
legislatura vuole essere un concreto strumento di lavoro e ispirerà le nostre scelte politiche
nella prossima legislatura, in Governo ed in Parlamento.
PREAMBOLO
Il liberalismo pone al centro della sua attenzione l’individuo, ne promuove la libertà ed i diritti
fondamentali. Ha quale obiettivo la crescita di una società aperta ed equa che favorisca il
benessere di ogni singola persona. La società liberale è quella che investe nel progresso, nella
conoscenza, nelle competenze e nella valorizzazione del territorio quale bene da salvaguardare
e risorsa da valorizzare.
Il liberalismo è favorevole ad uno Stato autorevole che detti le regole del gioco e garantisca
pari opportunità ai cittadini, indipendentemente dalla loro origine, condizione sociale,
appartenenza religiosa o etnica. Il liberalismo ticinese è radicale nella misura in cui riconosce
l’esigenza di politiche tese alla coesione sociale e regionale oltre che ad uno sviluppo
sostenibile. Per questo sostiene una politica economica che promuova la competitività e la
messa in rete del sistema-Paese allo scopo di assicurare la produzione di plusvalore, stimolare
l’occupazione ed attuare una efficace ridistribuzione della ricchezza.
Noi liberali radicali applichiamo il metodo del pensiero critico: solo così possiamo rimanere
aperti alle riforme e dunque alla possibilità e alla necessità di ripensare e modificare l’esistente.
Ci sentiamo persone libere non solo se siamo uguali di fronte ad una legge che non ci
discrimini, ma anche se siamo in grado, per condizioni personali e materiali, di emanciparci e
formarci delle opinioni. Un liberalismo radicale deve battersi senza tregua affinché chiunque
abbia responsabilità decisionali conosca prima di deliberare. Interessi singoli o corporativi,
passioni e dogmatismi non devono interferire nella capacità di giudizio, in particolare di chi fa
politica.
Il liberalismo contemporaneo deve preoccuparsi anche di chi si trova in una condizione di
minoranza, di chi non beneficia delle stesse opportunità e di chi è penalizzato o emarginato a
causa di cattive gestioni. Non esistono formule rigide che ci consentano di stabilire a priori
dove e come il mercato vada incentivato; ma la politica è chiamata a creare condizioni quadro
che ne favoriscano una crescita armoniosa.
Il settore sociale merita rinnovata attenzione da parte dei liberali radicali, soprattutto alla luce
della parziale inadeguatezza dell’attuale risposta dello Stato alle mutate esigenze della
popolazione. Servono profonde riforme anche in questo settore: serve una politica sociale che
si occupi in modo più efficace delle famiglie, dei giovani, dei ceti medio-bassi in generale,
incoraggiando soluzioni improntate alla responsabilità individuale per evitare l’insorgere sia di
comportamenti parassitari, sia di un eccesso di assistenzialismo.
In una società multiculturale sono indispensabili una rigorosa laicità delle istituzioni ed una
neutralità religiosa dello spazio pubblico che evitino la degenerazione in comunità chiuse e a sé
stanti. L’integrazione non è sinonimo di assimilazione e non può essere intesa come
annullamento delle specificità culturali di cui gli immigrati sono portatori. Semmai è adesione
almeno a quella componente essenziale della nostra identità occidentale che si riconosce nelle
regole fondamentali e nei valori civili della democrazia liberale, senza rinuncia alla diversità
culturale. Libertà individuali e diritti umani da una parte e doveri costituzionali e legali dall’altra
rappresentano il limite oltre il quale il multiculturalismo non può spingersi.
In una società complessa e libera, occorre un riscatto etico della politica che deve offrire
risposte e soluzioni razionali, pragmatiche e realistiche sulla base di processi consensuali e di
analisi scientifiche. Occorre, perciò, diffidare di chi afferma che la gente abbia sempre ragione,
di chi non sa avanzare soluzioni ma solo agitare problemi e paure, di chi ritiene di detenere il
privilegio d’incarnare la “coscienza morale”. I liberali radicali rifuggono da demagoghi,
semplificatori e populisti che giocano con le preoccupazioni, con le insicurezze e con le tensioni
dei ticinesi.
La politica liberale radicale non teme la complessità e la affronta con gli strumenti della ragione
e dell’esperienza. Non fa grandi promesse che non possono essere mantenute, ma fa fare passi
avanti alla società di cui si sente al servizio.
IL TICINO DELLA CRESCITA
Occupazione, finanze pubbliche, livelli di inquinamento, traffico di transito, territorio. Sono
preoccupazioni reali e sintomatiche dell’evoluzione del Ticino dell’ultimo decennio.
Noi liberali radicali crediamo che il Ticino debba continuare a crescere puntando maggiormente
sulla qualità dello sviluppo e sull'equilibrio sociale e regionale.
E' necessario fronteggiare questi problemi sia assicurando la crescita economica ed il
benessere di tutta la popolazione, sia garantendo la qualità del paesaggio, il rifornimento
energetico e la promozione delle fonti rinnovabili.
Condizione irrinunciabile per la concretazione di questi obiettivi sono finanze pubbliche sane ed
una struttura statale ed istituzionale costantemente adeguata alle mutevoli necessità.
In ambito finanziario, infatti, l’obiettivo rimane immutato: i liberali radicali credono fortemente
nella necessità di mantenere il debito statale pro-capite entro limiti accettabili. In quest’ottica è
da un lato importante mantenere un rigoroso controllo delle uscite dello Stato e dall’altro
indispensabile operare una riflessione critica sui servizi che il Cantone offre alla popolazione.
Sono da ricercare soluzioni più efficaci e razionali che garantiscano una gestione trasparente
dello Stato.
Le priorità vanno date alla ricerca di una nuova ripartizione dei compiti fra Cantone e Comuni,
ma anche al ruolo degli agglomerati e dei poli urbani oltre alla necessità di non togliere ai
Comuni ulteriori risorse. La ridefinizione dei flussi finanziari tra Cantone e Comuni è uno
strumento essenziale all’assunzione di nuove ed effettive responsabilità decisionali da parte
degli enti locali. Noi liberali radicali confermiamo l’importanza della solidarietà effettiva tra
Comuni in ambito di perequazione finanziaria, intesa come reale contributo alla crescita anche
delle regioni discoste.
Sono assolutamente da migliorare i rapporti tra Comuni e Cantone troppo spesso improntati
all’esclusivo aspetto legislativo e burocratico quando l’obiettivo deve, invece, essere la ricerca
di una soluzione adeguata per entrambe le parti coinvolte. Lo sviluppo di nuove iniziative
anche nelle regioni discoste deve essere favorito dalla disponibilità al dialogo e al
compromesso da parte di Cantoni e Comuni. In quest’ottica è auspicabile una semplificazione
delle relative procedure amministrative.
Uno dei tasselli indispensabili al raggiungimento dei nostri obiettivi è il processo delle
aggregazioni comunali, inteso come strumento per una ritrovata autonomia e progettualità
degli enti locali: è una condizione essenziale alla crescita economica e al miglioramento del
servizio ai cittadini. I liberali radicali sostengono altresì una migliore pianificazione dei progetti
a carattere sovracomunale e regionale, affinché siano preservate le singole peculiarità e sia
garantito un impiego più razionale e parsimonioso delle risorse.
In economia il compito dello Stato deve principalmente essere quello di assicurare le migliori
condizioni-quadro alfine di favorire lo sviluppo dell'economia in generale. Considerati i
mutamenti in atto nel mercato del lavoro, non solo a livello cantonale, lo Stato e l’economia
sono, insieme, chiamati a sostenere l’autoimprenditorialità. Particolare attenzione deve essere
rivolta alla capacità concorrenziale della piazza finanziaria, alla competitività fiscale, al turismo
di qualità ed ai settori ad alto valore aggiunto, nonché alla formazione di centri di competenza
in Ticino. A ciò devono contribuire anche la formazione scolastica e professionale.
Uno Stato in crescita è oggi uno Stato che non perde il passo con l’evoluzione delle nuove
tecnologie e con il loro utilizzo nel mondo del lavoro, oltre che in quello dei consumi. Le piccole
e medie aziende, di cui è essenzialmente composta la nostra struttura economica, necessitano
di flessibilità e rapidità per essere produttive e concorrenziali a livello internazionale.
Lo sviluppo economico passa anche attraverso un adeguato strumento di politica regionale il
cui obiettivo sia la promozione dei quattro agglomerati cantonali sulla base delle loro
specificità. Nelle regioni periferiche occorre da un lato considerare la necessità di evitare
un’ulteriore diminuzione della popolazione residente e dei posti di lavoro e dall’altro
promuovere l’imprenditorialità e la micro-economia.
Noi liberali radicali auspichiamo che lo Stato favorisca la crescita delle aziende ticinesi e la loro
concorrenzialità oltre i confini cantonali - ad esempio fornendo consulenze - in particolare per
quanto concerne l’applicazione della reciprocità nell'ambito degli Accordi bilaterali con l'UE.
La crescita deve rimanere il motore di un’occupazione ottimale. La formazione, l’orientamento
e l’aiuto al collocamento devono favorire l’entrata nel mercato del lavoro dei giovani,
rispettivamente il reinserimento dei senza lavoro. Gli incentivi all’occupazione sono da
mantenere, mentre le persone emarginate devono poter beneficiare dei necessari supporti
sociali.
Una crescita sostenibile esige anche sicurezza degli approvvigionamenti, utilizzo razionale
dell’energia ed un maggior impiego di fonti rinnovabili. L’AET deve assumere un ruolo guida
nell'evoluzione del settore, rimanendo un’azienda di diritto pubblico ed autonoma dal profilo
operativo e gestionale.
Lo Stato deve avere una visione strategica che valorizzi sia i potenziali di risparmio, sia le
energie “pulite” del nostro Cantone, in particolare quelle idrica, solare, geotermica e del legno..
Deve pure introdurre nuovi strumenti di mercato in funzione di questi obiettivi. E’ dunque da
valutare l’introduzione di misure tariffali e normative che incentivino un consumo compatibile
con le nuove scelte strategiche. La liberalizzazione del mercato deve contribuire a promuovere
la politica energetica cantonale, ad ottimizzare l’utilizzo energetico e a promuovere prezzi
concorrenziali.
Concretamente occorre promuovere la produzione di energia anche da fonti alternative e
favorire il risparmio energetico negli edifici, la produzione individuale di energia (impianti
solari) e la riduzione dei consumi e delle emissioni causate dai trasporti. Sosteniamo, inoltre,
l’adozione di misure per favorire il teleriscaldamento nelle zone densamente abitate. Va pure
incentivato l’utilizzo energetico del legno quale fonte indigena e rinnovabile che consente di
sfruttare e, quindi, mantenere sano il patrimonio boschivo ticinese.
Occorre pure ottenere il controllo sulle fonti energetiche indigene (in particolare sulle forze
idriche) e sulle infrastrutture. Sebbene lo sfruttamento è temporaneamente ceduto a privati è
essenziale esercitare il diritto di riversione degli impianti. Gli incentivi possono essere sia di
tipo fiscale, sia normativo (ad es. norme di costruzione più generose per case a basso consumo
energetico).
Il nostro territorio è un patrimonio al quale non solo non vogliamo rinunciare ma che, anzi,
dobbiamo recuperare. Il Ticino, a volte considerato il “giardino di Milano”, sta gradualmente
perdendo questa caratteristica, influenzato dal degrado della Lombardia.
La concentrazione della popolazione e delle attività economiche attorno ai quattro agglomerati
(Mendrisiotto-Lugano-Locarno-Bellinzona) ed il forte aumento del traffico, sia locale sia di
transito, ha da un lato ostacolato il progresso del miglioramento delle condizioni ambientali e
della mobilità, e comportato un uso disordinato ed estensivo del territorio.
Ne risultano compromesse la salute della popolazione e l’immagine del Ticino come polo
turistico ed economico con condizioni di vita e lavoro ottimali.
Sul medio-lungo termine questi effetti sul territorio, sulla mobilità e sull’ambiente potrebbero
avere serie ripercussioni in termini finanziari, sia per i costi causati, sia per la perdita
d’attrattività del Ticino. La mobilità è una delle componenti della salvaguardia del nostro
Cantone, la ricerca di un suo equilibrio con l’ambiente è un obiettivo da raggiungere a breve
termine. In quest’ottica è auspicabile avviare contatti e trattative con Lombardia e Piemonte,
ma anche con il resto della Confederazione per verificare la possibilità di proporre misure
efficaci e comuni di gestione delle emergenze ambientali. Il tema legato alla “borsa dei transiti”
attraverso il Gottardo è da affrontare celermente.
I liberali radicali intendono, inoltre, promuovere un uso intelligente del territorio tramite un
maggiore coordinamento cantonale e regionale per valorizzare le esigenze abitative, ricreative,
ed economiche. Sono favorevoli a misure pianificatorie a favore degli agglomerati locali e
urbani esistenti.
Ci impegnamo a promuovere una mobilità sostenibile ed ottimizzata con strumenti di mercato.
Per evitare di unicamente spostare il traffico da una strada all’altra è indispensabile realizzare
una rete di mezzi pubblici concorrenziale e coordinata adeguata allo sviluppo urbano e
territoriale affiancata da una corretta incentivazione dell’utilizzo dei trasporti pubblici. In
quest’ottica sosteniamo altresì i mezzi di trasporto maggiormente ecocompatibili ed il
trasferimento del trasporto merci dalla gomma alla rotaia. Conseguentemente è essenziale
procedere alla realizzazione tempestiva e completa di tutti i Piani regionali dei trasporti.
IL TICINO DELL’EQUITA’
Dignità e libertà dell’individuo costituiscono il cardine centrale di una politica liberale radicale
che voglia una società delle pari opportunità. Come non comprendere, infatti, la necessità di
garantire ad ognuno di noi le pari opportunità? E perché non fare tutto il possibile affinchè le
condizioni quadro a livello lavorativo siano buone per ogni donna ed ogni uomo, per ogni
giovane ed ogni adulto di questo Cantone? Le differenze di salario per pari qualifiche ed uguale
lavoro sono ancora un ostacolo da correggere per molte categorie professionali.
La parità uomo donna deve potersi riflettere e realizzare nel quotidiano. Noi liberali radicali
sosteniamo un’imposizione fiscale individuale indipendente dallo stato civile e l’introduzione di
misure concrete a favore delle famiglie pensate ed applicate per consentire la realizzazione dei
propri obiettivi professionali senza dover rinunciare ad avere più figli. Famiglia e vita
professionale possono e devono essere conciliate per entrambi i genitori grazie a strutture
d’accoglienza disponibili e di buona qualità presenti capillarmente in tutto il Ticino e pensate
per i bimbi sin dalla più tenera età.
La nostra società sarà tanto più equa quanto più saprà garantire una distribuzione della
ricchezza tale da favorire la coesione sociale. La liberalizzazione dei mercati, con i suoi rischi e
le sue opportunità non va a beneficio di tutti: vi è una minoranza economicamente e
socialmente precarizzata che va protetta.
Come curarsi di questa minoranza? Riteniamo di poterlo fare agendo su tre assi vitali della
politica: il mercato del lavoro inteso come fonte principale di reddito e di integrazione sociale;
la fiscalità, quale forma principale di distribuzione verticale della ricchezza; la sicurezza sociale
nelle sue diverse forme di protezione.
L’obiettivo può essere raggiunto con un sistema fiscale semplice, efficiente e trasparente che
possa contare su un clima di fiducia tra contribuente e amministrazione fiscale. I livelli di
imposizione competitivi a livello intercantonale nel quadro di un sistema fiscale con imposte
progressive sul reddito non sono incompatibili ma, anzi, favoriscono l’adozione di una politica
fiscale che contribuisca a tutelare il reddito delle famiglie e i cittadini di fascia medio-bassa con
particolare attenzione alle famiglie monoparentali ed ai giovani.
In materia di sicurezza sociale riteniamo sia opportuno promuovere l’adozione di contratti
collettivi di lavoro e di contratti aziendali inseriti in un sistema di prezzi competitivi. Siamo
convinti che questo possa favorire l’introduzione di un “salario adeguato”, requisito
fondamentale per una società che si vuole equa. Garantirebbe la crescita economica del Paese
e costituirebbe nel contempo un ammortizzatore sociale di pertinenza degli attori economici a
difesa del reddito del lavoro della parte meno fortunata della società. Il mercato del lavoro
deve, però, poter rimanere flessibile favorendo la concorrenzialità degli impieghi e delle stesse
aziende.
La protezione sociale si traduce nella solidarietà nei confronti di chi non sia in grado di
provvedere a se stesso ma senza che l’aiuto solidale erogato dallo Stato si trasformi in
interventi imprevidenti o deresponsabilizzanti che, alla fine, ribaltino sulle generazioni future
gli oneri della sicurezza sociale.
Nel Ticino dell’equità la salute della popolazione, quale bene fondamentale dell’individuo ed
interesse collettivo, va promossa e salvaguardata senza distinzione di condizione individuale e
sociale. I liberali radicali continueranno, perciò, a favorire una politica sanitaria globale che
consideri accanto alla cura della malattia anche la prevenzione e la promozione della salute,
prestando nel contempo attenzione agli effetti dell’ambiente sulla salute.
L’obiettivo è quello di promuovere comportamenti personali e condizioni di vita favorevoli al
raggiungimento e al mantenimento del miglior stato di salute possibile poichè quest’ultima è
un bene individuale che rileva primariamente dalla responsabilità personale di ognuno.
Occorre in particolare evitare la medicalizzazione di problemi e disagi sociali che non richiedono
espressamente risposte di tipo sanitario. Quando queste risposte si rendono necessarie occorre
garantire un’assistenza sanitaria di buona qualità, economicamente giustificata e
finanziariamente sopportabile per lo Stato, le assicurazioni sociali ed il cittadino. Può essere
garantita grazie ad un uso appropriato delle risorse disponibili e all’eliminazione delle
numerose prestazioni inutili ancora fornite dal sistema e che nulla portano alla salute delle
persone.
Per ottenere ciò occorre rafforzare il senso di responsabilità dei fornitori di prestazione pubblici
e privati, delle diverse istanze istituzionali che determinano il quadro del sistema sanitario e,
soprattutto, di ognuno di noi. In materia di pianificazione ospedaliera riteniamo essenziale
mantenere le strutture sanitarie necessarie anche nelle zone periferiche del Cantone per
garantire i primi soccorsi ed un’adeguata presa a carico dei pazienti degenti. Particolare
attenzione andrà riservata agli effetti dell’invecchiamento della popolazione e alla conseguente
pressione sulle strutture sanitarie. Si rende, quindi, necessaria una verifica della disponibilità di
posti-letto nelle case anziani, in particolare delle regioni periferiche.
Negli ambiti dell’assistenza ospedaliera si riconferma il ruolo essenziale svolto dall’Ente
ospedaliero cantonale, mentre per quanto concerne le strutture sussidiate (case anziani, istituti
specializzati,…) occorre ricreare equilibrio tra competenze decisionali e assunzione di oneri tra
Cantone e Comuni.
La politica sanitaria deve essere monitorata regolarmente con strumenti statistici adeguati
(conto sanitario) e con indicatori (bilancio della salute) che permettano di costantemente
rilevare lo stato di salute della popolazione.
IL TICINO DELL’APERTURA
Libertà, tolleranza e convivenza distinguono nei diversi ambiti la nostra società civile. La libertà
che ci vogliamo garantire non è pienamente tale senza che vi sia un sufficiente livello di
sicurezza. Il bisogno di sicurezza è, in realtà, trasversale ed è generato dal venir meno dei
riferimenti culturali, sociali e religiosi, da una maggiore fragilità sociale delle società moderne e
dalla precarizzazione del lavoro.
La crescente mobilità e la trasformazione della frontiera da “chiusa” in sempre più aperta, ci
forniscono importanti opportunità di scambio e di crescita economica e culturale; dinamiche
migratorie non sempre controllabili e accresciuti fenomeni di microcriminalità ci inducono,
invece, a tutelare con maggiore fermezza la sicurezza dei cittadini, senza tuttavia cadere
nell’eccesso di norme e di divieti.
La società sicura è quella società che sa coniugare la libertà e la tolleranza con il controllo del
territorio e la giusta repressione di violenza e fenomeni criminali.
Noi liberali radicali riteniamo che occorra garantire la massima sicurezza al cittadino: chi viola
le nostre leggi e la nostra sicurezza non deve mai sentirsi protetto ed immune da sanzione.
L’aspirazione di ognuno di noi, infatti, è quella di vivere in un territorio accogliente e
sufficientemente sicuro, dove però accanto alla certezza del diritto vi sia pure la presenza di
uno Stato garante della sicurezza dei cittadini. In questo senso gli organi di sicurezza e la
giustizia devono disporre delle forze e dei mezzi necessari, ma soprattutto di un’organizzazione
efficiente nei quali i ticinesi ripongano la propria fiducia. La lotta alla criminalità comune ed ai
reati finanziari deve rimanere una priorità.
Il Ticino, che ospita un numero importante di stranieri, è diventato oggi un mosaico, un
insieme di lingue, culture e di realtà economiche e sociali assai diverse tra loro. Dobbiamo,
perciò, essere in grado di rispondere alle nuove dinamiche di immigrazione e all’ampliamento
del bacino di provenienza della popolazione straniera.
In realtà questo processo interessa anche la società elvetica al suo interno: le sfide lanciate
dall’apertura dei mercati e dall’annullamento delle distanze creano opportunità ma purtroppo
anche insicurezze e paure che possono minare i rapporti di convivenza civile e quelli fra
generazioni e fra territori.
I liberali radicali non rifiutano le sfide dettate dall’apertura e dalle novità e non credono che
erigere barriere rappresenti una soluzione lungimirante. Non ritengono, altresì, giustificato
assecondare la banalizzazione e il mancato rispetto dei nostri valori, delle tradizioni e persino a
volte delle leggi, da parte di chi non intende integrarsi nella nostra società. E’ inoltre opportuno
saper manifestare e valorizzare maggiormente le nostre radici ed i nostri valori culturali.
Il nostro sforzo deve essere finalizzato al raggiungimento di una soddisfacente coabitazione fra
realtà diverse: l’indigeno e lo straniero; le culture vicine e lontane; le regioni periferiche e le
nuove realtà urbane; le famiglie, gli anziani e i giovani.
Luoghi di crescita, di confronto e di integrazione come la scuola – pubblica e laica – e la
famiglia devono contribuire alla creazione di un patrimonio etico globalmente condiviso, che
eviti i rischi di un incremento delle situazioni di conflitto interculturale. Il sostegno del
plurilinguismo costituisce un ulteriore contributo alla crescita di una società moderna aperta e
tollerante.
Il Ticino deve, altresì, maggiormente aprirsi in senso economico ed istituzionale. Un Ticino più
aperto e ricettivo è in grado di dare una nuova lettura ai propri rapporti all’interno della
Svizzera e verso le nazioni circostanti.
La distanza geografica e le barriere naturali non possono costituire un fattore di impedimento
allo sviluppo di un ruolo istituzionale ed economico attivo del Cantone. E’ necessario sia
stringere alleanze su temi strategici e potenziare le relazioni con gli altri Cantoni svizzeri, sia
migliorare e consolidare le relazioni del Ticino con la Confederazione, sia sviluppare le relazioni
con altre regioni selezionate. L’operatività della “Regio insubrica” è il primo importante
esempio di collaborazione transfrontaliera che merita ora di passare ad uno stadio di maggior
concretezza. In questa direzione occorre continuare a muoversi offrendo un accesso
privilegiato al nord Italia per i ticinesi e le proprie aziende.
Nei confronti di Berna dovremo migliorare la strategia di azione per far valere le nostre
necessità e prerogative. Vanno favoriti migliori contatti nella capitale federale, la creazione di
una rete di relazioni con l’amministrazione centrale, i parlamentari e i consiglieri federali, ma
anche un lavoro di squadra tra deputazione ticinese alle Camere, Consiglio di Stato e Gran
Consiglio, attraverso una più costante e riconoscibile rappresentanza ticinese. Ma anche grazie
ad una presenza qualificata di ticinesi nell’amministrazione federale.
La particolare posizione del nostro Cantone nel contesto europeo deve indurci a sviluppare in
chiave strategica e in una visione maggiormente complessiva le relazioni economiche e
istituzionali con le regioni e con le nazioni confinanti, ma anche con territori più lontani,
nell’ottica di una politica transfrontaliera che dobbiamo interpretare attivamente. Gli stretti
legami economici e politici con l’UE ci inducono a sostenere la via bilaterale nei rapporti fra la
Svizzera e l’Europa, via che noi liberali radicali non consideriamo esaurita. E’ tuttavia
necessario continuare ad impegnarci affinché le attività economiche siano realmente esercitate
in uno spirito di concorrenza leale anche verso il nostro territorio; è pure necessario utilizzare
gli strumenti legislativi e di controllo di cui già disponiamo per evitare indebite pressioni sui
salari indigeni.
Accanto alla promozione del territorio cantonale quale luogo di insediamento di attività
economiche, particolarmente ad elevato valore aggiunto, occorre promuovere attivamente il
territorio cantonale in territori esteri selezionati, riconoscendo che oggi la competizione
economica avviene in parte importante a livello regionale.
Il Ticino in cui i liberali radicali credono è un Ticino aperto e tollerante, che ricerca nuove e più
solide relazioni a livello regionale, nazionale ed internazionale e che dà sicurezza al territorio e
alla propria popolazione.
IL TICINO DELLA CONOSCENZA
Il futuro del Ticino, del suo sviluppo, della sua solidità culturale sociale ed economica dipende
dalla qualità della formazione assicurata e dalla capacità delle istituzioni formative di
valorizzare il capitale umano per promuovere la conoscenza e l’innovazione.
I liberali radicali ritengono che la formazione debba continuare a svolgere un ruolo
determinante nell’evoluzione della personalità dei ticinesi, permettendo ad ognuno di noi di
assumere consapevolmente e con senso di responsabilità un ruolo in una società in continua
evoluzione, evitando o limitando emarginazioni di diversa natura.
Per questo è prioritario investire nella formazione alfine di garantire, attraverso la scuola
pubblica, accesso alla conoscenza e pari opportunità di formazione a tutti i giovani sull’intero
territorio cantonale. Ciò grazie ad un’offerta di contenuti che corrispondano alle loro attese e
capacità, con curricoli formativi diversificati e compatibili con altre realtà europee.
Per il raggiungimento di questo importante obiettivo riteniamo innanzitutto indispensabile
accertare regolarmente la qualità del sistema formativo per migliorarne l’efficacia in funzione
dello sviluppo delle persone e della società, investendo risorse appropriate in tutti i settori
scolastici già a partire dalla scuola dell’obbligo, nella ricerca e nel trasferimento di tecnologie.
E’ altresì essenziale perseguire l’armonizzazione scolastica sul piano nazionale (progetto
HarmoS) a condizione, però, che siano tutelate le peculiarità culturali e linguistiche regionali.
I programmi di studio devono essere costantemente verificati ed il loro contenuto adattato,
ponendo particolare attenzione al coordinamento tra i diversi gradi formativi. E’, inoltre,
indispensabile continuare a sostenere le strutture formative presenti sul territorio ed in
particolare le scuole dell’infanzia e quelle elementari sulle quali grava un onere educativo, oltre
che formativo, sempre crescente.
Infine, convinti della necessità di appoggiare il passaggio generazionale degli operatori
scolastici, intendiamo favorire la continuità con il patrimonio di risorse umane e conoscitive
consolidatosi in ambito formativo assicurando alla scuola figure professionali aperte, capaci,
propositive e costantemente sostenute nell’esercizio della loro attività.
La società tende sempre più a delegare alla scuola il compito di educare e di formare le nuove
generazioni. I liberali radicali vogliono incentivare una cultura della collaborazione tra i vari
attori coinvolti nel processo formativo (allievi, docenti, genitori, mondo socio-economico,
mondo politico), nell’intento di riconoscere le rispettive responsabilità.
Intendiamo sostenere, consolidare e sviluppare il nostro sistema universitario. USI, SUPSI, Alta
scuola pedagogica ed altri istituti di livello superiore sono espressione di un Ticino aperto,
cosciente di costituire un elemento essenziale di produzione e divulgazione del sapere in grado
di offrire opportunità di studio e di lavoro di alto livello. Promuoviamo, inoltre, la ricerca
scientifica di base e applicata in ambito universitario attraverso centri di competenza che
operano in sinergia con l’economia privata e offrono un contesto scientifico residente. In
questo senso è pure importante che la formazione professionale continui ad essere competitiva
ed abbia a sua volta contatti diretti con l’economia.
Noi liberali radicali sosteniamo fortemente la promozione culturale intesa anche come motore
di crescita sociale ed economica. In questo ambito sono indispensabili criteri di efficienza che
prevedano innanzitutto la tutela, la conservazione, la valorizzazione e la promozione del
patrimonio culturale, inteso nella sua più vasta accezione: linguistico, storico, artistico,
architettonico e paesaggistico.
Sosteniamo la messa a sistema dei beni e dei servizi culturali presenti sul territorio,
caratterizzati dalla forte integrazione tra le componenti culturali e quelle dei settori connessi,
formazione, turismo, marketing.
Ma soprattutto crediamo nella creazione di sistemi culturali integrati, capaci d’innescare uno
sviluppo economico locale, per ampliare, su base territoriale, l’offerta culturale e i servizi a
differenti tipi di pubblico e per migliorare sensibilmente le capacità imprenditoriali di chi opera
nel mondo della cultura, dell’arte e del turismo.
Importante è la collaborazione tra settore pubblico e privato attuabile tramite istituzioni
culturali pubbliche e i suoi istituti (musei, teatri, biblioteche, radio e televisione) e finalizzata al
raggiungimento degli stessi obiettivi.
Altrettanto fondamentali sono lo scambio e la collaborazione tra le diverse realtà del territorio
estesi al resto del paese e all’estero. Si tratta di collaborazioni di primaria importanza per
creare una rete internazionale, valorizzare le istituzioni ticinesi a livello svizzero ed europeo ed
abbattere i costi dei progetti culturali.
Per lo sviluppo competitivo del turismo in Ticino è necessario potenziare l’offerta con il
sostegno ad investimenti nell’ambito delle strutture ricettive, con l’ulteriore elaborazione di
prodotti integrati, con la realizzazione di grandi progetti di richiamo internazionale, con il
consolidamento della rete di eventi di qualità che coniugano turismo e cultura.
I beni culturali e ambientali costituiscono una vera e propria risorsa che, oltre a definire
l’identità storica e civica delle comunità di riferimento, generano un importante beneficio
economico indotto facendo del turismo una delle principali risorse economiche del Ticino.
I musei, i teatri, le biblioteche, ma così pure i piccoli e i grandi eventi culturali nell’ambito
musicale, cinematografico e artistico in genere, sono espressioni dell’intelligenza e della cultura
del nostro tempo, sono una realtà che ha dato e dà grande riconoscibilità culturale, visibilità e
prestigio al nostro Cantone.
Sono, unitamente alla ricchezza paesaggistica naturale del territorio, gli elementi fondanti per
un turismo di qualità che vogliamo promuovere grazie a Ticino Turismo la cui azione dovrà
essere adatta alle effettive richieste del mercato turistico interno ed esterno al nostro Paese. In
questo senso è opportuna da un lato una collaborazione concreta con Svizzera Turismo che
opera su scala mondiale e dall’altro anche una promozione del turismo fuori stagione. I liberali
radicali ticinesi considerano la diversità culturale un arricchimento per la società. L’incontro con
le differenti culture è un’opportunità per la crescita culturale del nostro Cantone.
Una società consapevole del proprio valore culturale, storico e artistico è una società aperta
all’incontro e alla crescita. Una società che promuove e sostiene la creatività, e cioè ciò che
ogni individuo ha come capacità creativa di idee e di pensiero che muove l’azione individuale e
collettiva, è una società che non ha paura di affrontare le sfide del presente; non si ripiega
sulla propria storia e sulle proprie radici ma da esse trae l’humus per essere in costante
movimento.
Crediamo, infine, nel ruolo sussidiario dello Stato a sostegno di eventi culturali, ricreativi e
sportivi che contribuiscono a migliorare le occasioni di svago, la cura della propria salute, la
qualità di vita dei ticinesi. E’ un sostegno che si traduce in momenti di riflessione, di
approfondimento e di divertimento che contribuiscono alla crescita morale ed intellettuale
dell’individuo e permettono di valorizzare le innumerevoli attività di volontariato presenti nel
nostro Cantone.
INDIRIZZI E MISURE
Crescita
Il PLR è conscio della necessità, per lo Stato, di avere finanze sane. Senza questa premessa
ogni possibilità realizzativa e di miglioramento del servizio pubblico sarebbe influenzata
negativamente. Un rigoroso controllo della crescita della spesa attraverso un rafforzamento
della base economica, una politica fiscale concorrenziale che sia attenta alle esigenze delle
fasce medio-basse della popolazione costituiscono una premessa essenziale al nostro
programma di legislatura.
Concretamente proponiamo di:
- Elaborare entro sei mesi dall’inizio della nuova legislatura una manovra finanziaria di
ampio respiro che consenta di raggiungere il pareggio dei conti di gestione corrente
entro il 31.12.2010.
- Aggiornare un inventario critico dell’offerta degli enti pubblici con il grado di priorità
dei compiti attualmente svolti.
- Mantenere e possibilmente migliorare la concorrenzialità fiscale del Ticino per le
persone giuridiche in modo da attirare nuove attività economiche che contribuiscano a
rafforzare il gettito fiscale
- Valutare la possibilità di estendere ulteriormente gli orari d’apertura dei negozi.
- Impostare una nuova politica regionale basata su 4 regioni funzionali che promuovono
una stretta collaborazione tra i rispettivi centri urbani e le aree periferiche sulla base
di indirizzi strategici e misure attive di promovimento economico che valorizzano al
meglio le specifiche potenzialità locali e regionali (agenzie di sviluppo). Di
conseguenza è da ipotizzare una revisione della legislazione sul turismo, per quanto
concerne in particolare il ruolo degli enti turistici locali nelle regioni periferiche, per
assicurarne un'efficace integrazione con gli altri attori operanti nella nuova
organizzazione.
- Sostenere la microeconomia intesa come piccole iniziative economiche locali quale
corollario ai grandi progetti per mantenere e stimolare la microimprenditorialità delle
regioni periferiche rurali e di montagna.
- Potenziare gli incentivi alle imprese che creano lavoro, allargando la loro base
occupazionale, e a chi si mette in proprio creando una nuova azienda.
Il PLR auspica la definizione di un documento di pianificazione della politica energetica del
Cantone che, tra l’altro, preveda l’adozione di decreti sull’uso dell’energia nell’edilizia e sulle
energie rinnovabili. Questo deve inserirsi in una visione strategica che da un lato determini le
nostre necessità energetiche e dall’altro le risorse disponibili e gli investimenti e le scelte
strategiche indispensabili per consentire di avvicinare la domanda all’offerta locale. Ciò
considerando anche e soprattutto il rispetto ambientale.
Concretamente proponiamo di:
- Favorire la produzione ed il commercio di energia elettrica di origine idraulica tramite
l’utilizzo in proprio delle acque (riversione degli impianti)
- Favorire la costruzione e ristrutturazione di edifici secondo gli standard di risparmio
energetico (Minergie, ecc.) attraverso la concessione di bonus nei parametri edificatori
e prestare particolare attenzione alla promozione degli standard energetici negli enti
pubblici.
Il PLR ritiene fondamentale la concretizzazione delle misure previste nei singoli Piani regionali
dei trasporti concepiti per soddisfare la domanda di trasporto su scala extra-comunale.
Sostiene altresì tutte quelle misure che consentano da un lato di favorire il trasferimento delle
merci su rotaia e dall’altro un uso accresciuto dei mezzi pubblici. Particolare attenzione andrà
rivolta alla pianificazione del territorio: è da favorire un suo uso parsimonioso, contenendo la
dispersione degli insediamenti.
Concretamente proponiamo di:
- Studiare e concretizzare migliori sistemi di trasporto pubblici favorendo altresì la
razionalizzazione delle attuali aziende, procedendo ad una loro fusione in strutture più
grandi ed operanti su territori più ampi.
- Promuovere la densificazione degli insediamenti residenziali e produttivi evitando
l’estensione delle zone edificabili.
- Migliorare e snellire le procedure per l’approvazione dei PR (varianti, aggiunte o altro) e
questo mediante l’adozione, per l’esame da parte dello Stato, di lassi di tempo
vincolanti ridotti a non più di 3 mesi.
- Studiare la possibilità di introdurre una tassa di circolazione fiscalmente neutra
proporzionale agli effettivi consumi ed emissioni, studiare la possibilità di introdurre un
sistema di road-pricing e richiedere alla Confederazione una rapida introduzione della
borsa dei transiti alpini.
- Incentivare l’acquisto e l’uso di automobili con basse emissioni inquinanti e ibride. In
questo senso è necessario sviluppare maggiormente la rete di distribuzione di
carburanti alternativi (metano,biocarburanti,…).
Equità
IL PLR promuove un Ticino più equo attraverso un’azione politica finalizzata a favorire le pari
opportunità e a combattere la precarietà e la costrizione in difesa invece della flessibilità e
della libertà. Questa azione passa attraverso il sostegno ad una fiscalità equa e progressiva
che incentivi il reddito disponibile dei ticinesi, e ad un sistema sociale che non crei privilegi e
discriminazioni.
Concretamente proponiamo di:
- Favorire la presenza di asili nido, pre- e doposcuola, mense per la scuola elementare.
- Favorire l’introduzione dell’imposizione individuale indipendentemente dallo stato civile
e attuare riforme fiscali che aumentino il reddito disponibile con particolare attenzione
ai contribuenti soli ed alle fasce di reddito medio-basse.
- Verificare l’introduzione della nozione di reddito disponibile anziché imponibile ai fini
della determinazione di tutti i sussidi erogati dallo Stato.
- Potenziare i servizi di assistenza e cura a domicilio sia nel loro ruolo di erogatori di
prestazioni, sia quali coordinatori delle risorse primarie e secondarie esistenti sul
territorio. A tale scopo va migliorato il monitoraggio statistico delle attività assistenziali
e sanitarie e va posta particolare attenzione al coinvolgimento attivo della popolazione
anziana nella vita della società civile.
Il PLR sostiene una politica sanitaria intesa a promuovere la salute della popolazione,
incoraggiando ognuno a prendersi cura della propria salute ed assicurando a tutti un equo
accesso a servizi di cura di buona qualità e sostenibili sul piano economico rinunciando, quando
necessario, all’ottimale in nome della stabilità sociale del sistema.
Concretamente proponiamo di:
- Migliorare la cultura sanitaria della popolazione attraverso campagne mirate di
sensibilizzazione sui principali fattori di rischio.
- Attribuire i mandati della prossima pianificazione ospedaliera soltanto a quegli istituti
pubblici e privati che possono dimostrare casistiche sufficienti a garantire qualità ed
economicità.
- Promuovere anche all’estero le nostre strutture medico sanitarie (turismo delle cure)
nell’ambito delle competenze cantonali.
Apertura
Il PLR riconosce i valori positivi della reciproca convivenza di lingue, culture e realtà
economiche e sociali diverse. L’integrazione presuppone tolleranza reciproca, in quanto
premessa per lo sviluppo sociale, culturale ed economico. Presume, quindi, il rispetto delle
nostre leggi oltre che delle nostre tradizioni e dei nostri valori da parte di chi decide di stabilirsi
nel nostro territorio.
Concretamente proponiamo di:
- Introdurre l’insegnamento di storia delle culture e delle religioni.
- Reprimere gli episodi di violenza ed i fenomeni criminali mettendo a disposizione degli
organi di sicurezza e della giustizia le forze ed i mezzi necessari.
Il PLR vuole un Ticino maggiormente aperto in senso istituzionale ed economico. Ciò avviene
stringendo alleanze con gli altri Cantoni su temi strategici e rafforzando le nostre relazioni
anche con la Confederazione. E’ altresì essenziale sviluppare le relazioni con l’estero, iniziando
dagli Stati confinanti, attraverso una moderna politica transfrontaliera. Il ruolo economico del
Ticino deve essere promosso attivamente al di fuori dei nostri confini, sia verso il resto della
Confederazione sia verso l’estero.
Concretamente proponiamo di:
- Sviluppare una propria politica transfrontaliera moderna, facendo capo anche alla Regio
Insubrica e, in particolare, creando antenne di promozione economica del Cantone
Ticino in territori esteri selezionati da dove sarà possibile attirare investimenti e attività
economiche nel nostro Cantone.
- Rafforzare i rapporti con gli altri Cantoni e con la Confederazione aprendo una “Casa del
Ticino” a Berna e favorendo la presenza di alti funzionari ticinesi nell’amministrazione
federale.
- Valutare la possibilità di fare azioni comuni con i servizi di promozione economica di
altri Cantoni.
Conoscenza
Il PLR ritiene essenziale confermare il ruolo della formazione scolastica e professionale,
ritenuta una base imprescindibile per lo sviluppo del Cantone, della sua solidità culturale,
sociale ed economica. Occorre, perciò, compiere uno sforzo supplementare nella formazione,
nella ricerca e nel trasferimento di tecnologia e nel sostegno dell’uguaglianza delle condizioni di
partenza.
Concretamente proponiamo di:
- Definire nelle scuole dell’obbligo un piano di studi che dia la priorità a solide
competenze di base. Migliorare il livello della formazione professionale di base, anche
per quanto riguarda la cultura generale e le conoscenze linguistiche e introdurre corsi
regolari di aggiornamento.
- Nella scuola elementare il criterio del numero massimo di allievi va moderato per
garantire la qualità dell’insegnamento (in particolare per le pluriclassi).
- Incentivare e coordinare il transfer tecnologico e delle conoscenze favorendo la
creazione di nuove aziende per promuovere posti di lavoro qualificati, una comunità
scientifica residente e una collaborazione con le strutture formative di terzo grado.
Il PLR sostiene la promozione culturale intesa anche come motore di crescita sociale ed
economica sulla base di criteri di efficienza che prevedano la tutela, la conservazione e la
valorizzazione del patrimonio culturale, la messa a sistema dei beni e dei servizi culturali
presenti sul territorio, la collaborazione tra settore pubblico e privato, lo scambio e la
collaborazione tra le diverse realtà del territorio, estendendole al resto del paese e all’estero.
Concretamente proponiamo di:
- Sostenere la messa a sistema degli archivi museali e promuoverne il coordinamento
delle loro attività.
- Sostenere la creazione degli archivi storici comunali e la loro messa a sistema con la
collaborazione dell’Archivio storico cantonale.
- Adoperarci affinché aumenti la sensibilità del Gran Consiglio nei confronti delle esigenze
del nostro turismo, con particolare riguardo alla necessità di un sensibile potenziamento
delle risorse destinate alla promozione della destinazione Ticino.
