Trasparenza
UDC Ticino
Piattaforma elettorale 2007/2011

Presentazione
Cari Amici UDC,
la Piattaforma elettorale è un po' come una bussola che ci deve indicare la via per la nostra azione politica.
È anche un patto con i nostri elettori, che ci potranno dare la loro fiducia attraverso una serie di impegni che saremo poi chiamati a rispettare
durante la legislatura.
Il tema forte che abbiamo scelto per il quadriennio 2007-2011 è LA TRASPARENZA.
Noi ci impegneremo a fondo affinché questo grande principio dell'azione democratica sia preso in maggiore considerazione anche in Ticino.
La politica cantonale è sempre più considerata come un affare di pochi e spesso condotta in maniera dubbia e poco pulita.
Mettere l'accento sulla TRASPARENZA significa prima di tutto giocare chiaro, attraverso delle regole puntuali sull'utilizzo rigoroso e aperto dei
soldi dei contribuenti, combattendo i conflitti d'interesse e le logiche di partito e di potere.
Il bisogno di TRASPARENZA tocca tutti i settori dell'azione pubblica, dalla gestione del Territorio a quella delle Finanze; dalle Istituzioni ai sistemi
Educativi; dalla Sanità alla Socialità.
Nei vari capitoli della piattaforma troverete le principali idee guida che il partito si è dato.
Questo documento programmatico è da considerare come un "work in progress", dunque aperto a cambiamenti, suggerimenti e a miglioramenti
che potranno sempre giungere dalla base del partito nei confronti della Direttiva, del Comitato cantonale o del Gruppo in Gran Consiglio.
L'unico obiettivo fisso e intoccabile è quello che farà da collante a tutta la nostra azione politica e che ci viene, come un appello, dalla società
civile: il bisogno di una maggiore e migliore TRASPARENZA.
Il vostro Presidente:
Paolo Clemente Wicht
Aggregazioni
Dal 1995 a oggi, 65 tra Comuni e micro-comuni si sono aggregati - alcuni volontariamente, altri a seguito di una fusione coatta - dando origine a 15
nuovi Comuni, per un bacino demografico che comprende oltre 80’000 abitanti. Gli aiuti cantonali erogati per completare queste aggregazioni
ammontano a circa 90 milioni di franchi.
I progetti aggregativi attualmente in corso oppure in fase di valutazione sono una ventina e coinvolgono circa 80 Comuni, pari a una popolazione di
circa 140’000 persone.
A fronte di quasi 50 milioni di franchi promessi in aiuti cantonali, 5 progetti aggregativi che riguardavano 31 Comuni ticinesi sono tuttavia stati nel
frattempo abbandonati.
A inizio settembre, il Dipartimento delle istituzioni ha presentato il messaggio che richiede un credito quadro di 120 milioni di franchi per
completare il processo delle aggregazioni nelle regioni di periferia. Il piano riguarda 43 Comuni, per una popolazione di oltre 12’000 abitanti, la cui
situazione demografica (tra questi, 13 micro-comuni con meno di 100 abitanti) e finanziaria (moltiplicatore aritmetico senza contributo transitorio e
supplementare: media 160%), non permette più di sostenersi autonomamente. Bosco Gurin, ad esempio, ha un moltiplicatore aritmetico a quota
612%.
1. No alle aggregazioni coatte
Per quanto riguarda il piano di risanamento di 43 Comuni «inesorabilmente iscritti in una traiettoria di dissesto su tuffi i fronti» e per i quali «non
esiste alternativa», il Consiglio di Stato non esclude la via coatta.
Così come uno studio di fattibilità può essere richiesto unicamente dal Municipio, dal Consiglio comunale o da almeno un decimo della
popolazione, allo stesso modo è giusto che un’aggregazione debba incontrare il favore della maggioranza dei cittadini, secondo i dettami della
democrazia. Se la situazione di un comune è tale da considerare impossibile la sua sopravvivenza autonoma, lo si inserisce d’ufficio in un progetto
di aggregazione, lasciando aperta la possibilità di una procedura ricorsuale. MA NON SI FA VOTARE LA GENTE per poi dirle che “il suo voto non
conta, era solo consultativo”. O si esegue la volontà popolare espressa dal voto, o non si mette in votazione il tema.
L’UDC ribadisce la sua opposizione alle aggregazioni coatte che prevaricano la volontà popolare chiaramente espressa in votazione.
2. La Legge e i cavilli linguistici
L’art. 3, capoverso a) della Legge sulle aggregazioni e separazioni dei Comuni recita: «l’aggregazione di due o più Comuni costituenti entità
territoriali coerenti [...]». Con questo termine si intende dare il significato derivante dal “latino “cohaerere”, ossia “essere unito” o “attaccato”,
ignorando però il senso figurato ben più in uso di “privo di contraddizioni”, “logico”.
A questo proposito, la parola inizialmente proposta “contiguo” sarebbe stata decisamente più appropriata e soprattutto non avrebbe dato adito a
fraintendimenti o possibili raggiri di carattere giuridico.
La coerenza contemplata dalla Legge, a differenza della contiguità, potrebbe inoltre favorire la diffusione delle aggregazioni cosiddette “a macchia
di leopardo”.
L’UDC si oppone all’utilizzo di formulazioni volutamente ambigue, che servono solamente ad aggirare eventuali futuri ostacoli che la
legge porrebbe alla realizzazione di progetti di aggregazioni fra entità comunali non confinanti.
3. Aggregazioni coatte se indispensabili
In ambito di preavvisi assembleari non favorevoli (fusione coatta), l’art. 9, capoverso b) della stessa Legge recita: «se la partecipazione di un
Comune alla costituzione di un nuovo Comune è necessaria per ragioni geografiche, pianificatorie, territoriali, di sviluppo economico, di
funzionalità dei servizi e di apporto di risorse umane e finanziarie».
Il ventaglio di giustificazioni è talmente vasto che difficilmente non se ne troverà fra di esse da addurre quale necessità di una aggregazione.
L’UDC sostiene il concetto della coazione quale „estrema ratio“, ossia quando l’aggregazione si debba considerare non solo
necessaria, bensì indispensabile.
4. Lacune da colmare nell’informazione
In ambito di progetti o processi aggregativi, sin dagli studi preliminari, non sempre l’informazione è esaustiva. Spesso i cittadini non sono a
conoscenza degli effetti pratici derivanti da un’aggregazione, come ad esempio la logistica degli sportelli, la gestione delle infrastrutture pubbliche
comunali (comprese quelle sportive e culturali), o la ripartizione e rappresentanza politica nei vari organi del futuro Comune. Tantomeno sono al
corrente dell’effettiva situazione finanziaria e dell’eventuale ingestibilità del comune in via autonoma.
Inoltre in molti Comuni risulta difficile coinvolgere attivamente la comunità nella vita pubblica. Si fatica a trovare delle persone che si rendano
disponibili per il Consiglio comunale o per il Municipio. Compilare le liste elettorali, in molti Comuni risulta un’autentica impresa.
L’UDC ritiene indispensabile – se si continuerà sulla via della votazione popolare – che l’informazione alla popolazione sia ampliata,
dalle autorità cantonali ma, soprattutto, da quelle comunali più consapevoli delle oggettive difficoltà che rendono necessaria
l’aggregazione.
Agricoltura
La funzione dell’agricoltura è di fondamentale importanza non solo per l’approvvigionamento di prodotti alimentari sani e genuini, ma anche per la
manutenzione del territorio. Il reddito delle aziende agricole è andato negli ultimi anni vieppiù riducendosi, specialmente per quanto concerne i
contadini di montagna di cui parecchi non potrebbero sopravvivere senza una seconda attività.
L’UDC sostiene perciò tutti gli sforzi a favore di questo settore, si batte affinché il reddito lordo dei contadini venga garantito e,
possibilmente, aumentato con adeguate misure di carattere pubblico (attribuzione di incentivi, adeguate misure protezionistiche), e
garantire così la loro sopravvivenza.
L’UDC difende i contadini dall’avidità dei grossi intermediari e distributori.
Diritti democratici
Lo smaccato disprezzo dei diritti popolari dimostrato da governo e parlamento nei casi dell’inceneritore di Giubiasco e del progetto Metanord – nei
quali ci si è attaccati a opinabili cavilli giuridici per aggirare la volontà di 15'000, rispettivamente 7'500 cittadini che legittimamente chiedevano la
consultazione popolare – nel caso dell’inceneritore ci si manda sì a votare, ma su un testo svuotato del suo contenuto principale – è per noi
inaccettabile.
L’UDC si batte affinché i diritti popolari siano rispettati e venga seguito il concetto secondo il quale, in caso di dubbio, l’interpretazione
della legislazione deve essere a favore del cittadino.
L’UDC è convinta che in una democrazia, se alla base della politica c’è la buonafede e la trasparenza, nessun governante deve temere il
verdetto del Popolo.
Economia e fiscalità
1. Economia privata
1.1. Libertà d’impresa
Prima di essere spesa e/o ridistribuita, la ricchezza deve essere creata. Lo Stato deve pertanto impegnarsi per creare le
migliori condizioni possibili affinché le attività economiche possano prosperare e moltiplicarsi.
L’UDC chiede che un’attenzione particolare venga posta sulla strategia per creare nuovi posti di lavoro riducendo al
massimo la disoccupazione. Lo Stato deve impegnarsi in particolare per favorire l’inserimento nel mondo del lavoro
dei giovani e la riqualificazione dei disoccupati ultra cinquantenni.
L’UDC ritiene il Cantone debba attivarsi a livello federale (sollecitando la deputazione ticinese alle camere) affinché
venga maggiormente difesa l’economia ticinese dalla scorretta concorrenza estera, permettendole di combattere ad
armi pari con le aziende di oltre confine.
Ciò significa ad esempio offrire libertà d’orario ai negozi con aperture festive concordate fra le parti, trattamento
fiscale all’avanguardia, parità di condizioni per le nostre ditte negli appalti transfrontalieri.
1.2. Condizioni quadro industriali più attrattive - Ricerca e Sviluppo - Sindacato
L’economia privata è un pilastro portante delle finanze statali. Senza di essa la socialità – da non confondere con
l’assistenzialismo cui tende per ovvi motivi elettorali la sinistra – non sarebbe possibile. È quindi indispensabile che
l’imprenditoria venga agevolata, e che la piazza cantonale diventi sempre più attrattiva per nuovi insediamenti industriali.
L’UDC chiede che, seguendo l’esempio di altri paesi come l’Irlanda, il nostro Cantone migliori e potenzi gli aiuti alle
aziende industriali quando queste hanno progetti di sviluppo di prodotti che richiedono particolari finanziamenti. Le
aziende devono poter collaborare con Istituti Universitari specializzati, non solo nel Cantone ma anche nel resto del
mondo, onde ottenere il meglio in termini di innovazione nei diversi settori merceologici. Solo così le imprese ticinesi
potranno far fronte alla concorrenza globale. Per evitare gli abusi il Governo dovrebbe migliorare e specializzare i
suoi sistemi di controllo. Questa prassi potrà attirare in Ticino molte imprese straniere, in particolare dall’Italia, con
prodotti ad alto valore aggiunto.
L’UDC ritiene poi essenziale mantenere l’attuale flessibilità del lavoro, limitando la politicizzazione dei sindacati.
Anche questo aspetto del mondo del lavoro continuerà a costituire una grossa attrattiva per le società straniere,
confrontate in Europa con una rigidità del lavoro insostenibile
1.1 Salvaguardia delle peculiarità concorrenziali e difesa della nostra piazza finanziaria
Sotto questo capitolo ricadono tutte le leggi che via via sono entrate in vigore, spesso e volentieri imposte dall’esterno. In
quest’ambito, particolare citazione merita la difesa del segreto bancario, vista l’importanza che la piazza finanziaria ticinese
riveste all’interno dell’economia del nostro Cantone sia direttamente sia per l’indotto che genera. Con piazza finanziaria non ci
si riferisce evidentemente solo alle banche ma anche alle fiduciarie, ai commercialisti, agli studi di avvocatura e alle
compagnie assicurative.
L’UDC esige la massima salvaguardia – nel limite di quanto conciliabile con la legge - delle peculiarità che rendono la
nostra piazza finanziaria concorrenziale con quelle estere. In particolare il segreto bancario va applicato con il
massimo rigore consentito dalla legge.
2 Economia pubblica
2.1 Trasparenza nei conti pubblici - Applicazione nel Cantone della Legge federale sul principio di trasparenza
dell’amministrazione (Legge sulla trasparenza, Ltras) del 17 dicembre 2004
I troppi casi di mancata trasparenza – Fiscogate, inceneritore, Metanord, sovrapprezzo dell’asfalto, eccetera – hanno fatto e
fanno tuttora perdere al governo la credibilità di fronte al cittadino, fino a provocargli delle vere e proprie reazioni di disgusto e
di rigetto nei confronti della politica. Per gestire bene la cosa pubblica è indispensabile godere della fiducia degli elettori, e
questa la si può ottenere esclusivamente agendo nella più totale trasparenza.
Per esempio, oggi troppo spesso non si riesce ad avere un quadro completo del costo di un appalto o di un progetto o
semplicemente di un servizio, poiché i relativi costi vengono sparpagliati su diverse voci della contabilità pubblica e quindi di
difficile lettura complessiva. o addirittura non sono messi a disposizione dei cittadini che li chiedono.
L’UDC chiede che le autorità cantonali adottino una politica di totale trasparenza nei confronti dei cittadini. Questo
vale sia nella gestione dei progetti e dei conseguenti appalti, sia, e soprattutto, nella gestione dei fondi pubblici.
Chiede inoltre una tempestiva applicazione nel Cantone della Legge federale sul principio di trasparenza
dell’amministrazione (Legge sulla trasparenza, Ltras) del 17 dicembre 2004
2.2 Eliminazione dei conflitti d’interesse
Oggi è prassi abituale ricoprire ruoli incompatibili tra loro nell’ambito della aziende statali e parastatali; in altri termini chi fa le
regole non può poi essere simultaneamente anche arbitro e giocatore.
L’UDC ritiene perciò indispensabile una normativa cantonale più precisa e rigorosa che regolamenti il conflitto
d’interessi di coloro che rivestono cariche pubbliche ed il loro cumulo (istituzionali e aziendali).
2.3 Sprechi nell’amministrazione pubblica e controllo dei conti pubblici
Troppo spesso l’amministrazione pubblica non ha saputo prevedere e contenere adeguatamente l’evolversi della spesa,
ricorrendo sistematicamente all’indebitamento, senza pensare all’eredità che avrebbe lasciato alle future generazioni. Un’ottica
a breve termine, accentrata essenzialmente sulla raccolta di consensi elettorali, non può che portare al dissesto economico
dello Stato.
L’UDC chiede che lo Stato adegui costantemente gli investimenti alla situazione delle sue finanze, e la sua struttura
amministrativa alle reali esigenze del cittadino, secondo il dettato costituzionale cantonale, la legge sulla gestione e
sul controllo finanziario dello Stato: Art. 4 - Equilibrio finanziario, Art. 5 - Parsimonia, Art. 6 - Economicità , oggi
disattesi costantemente nel Cantone
Esso deve sicuramente poter garantire ai cittadini un adeguato sostegno sociale, ma che non deve sforare
nell’assistenzialismo com’è oggi il caso.
È inoltre necessario combattere in modo severo ed esemplare l’abusivismo e il lassismo che regna in questo settore.
2.4 Rapporto con il cittadino
Il fisco deve avere un rapporto aperto, trasparente e improntato alla fiducia con il cittadino contribuente. L’atteggiamento
dell’autorità fiscale non deve essere di una controparte, bensì essa deve adoperarsi per creare un clima di fiducia reciproca.
Questo modo d’agire è la base fondamentale per far comprendere al cittadino che pagare le tasse, non è solo un dovere civico,
ma che con questo suo gesto egli, l’azienda e la sua famiglia ricevono in controprestazione dei servizi validi da parte
dell’amministrazione pubblica.
In una frase: che i suoi soldi vengono, in definitiva, spesi bene.
Nel contempo dobbiamo poter garantire al cittadino un segreto fiscale che lo metta al riparo da fughe di notizie e garantisca al
Ticino un afflusso di nuovi contribuenti sia svizzeri che esteri.
L’UDC chiede che il rapporto Stato/Contribuente venga migliorato, ristabilendo nel cittadino il sentimento che il suo
rapporto con il fisco non è di contrapposizione, bensì di collaborazione.
2.5 Concorrenzialità fiscale
Il nostro Cantone deve saper giocare una sana concorrenzialità fiscale con gli altri cantoni e la Svizzera con le altre nazioni,
poiché solo così si può garantire al cittadino che lo stato farà di tutto per spendere al meglio i soldi che riceve.
La leva fiscale è una componente importante nella scelta sia di un’azienda straniera, sia di una persona fisica di installarsi e
venire a vivere in Ticino e contribuire alla crescita economica.
E’ necessario che l’attrattiva fiscale del nostro cantone diventi una costante, un fattore che possa garantire allo Stato contributi
sicuri e garantiti nel tempo.
L’UDC è perciò a priori contraria a qualsiasi inasprimento fiscale, sotto qualsiasi forma.
Pur essendo convinta che il risanamento dei conti pubblici passi innanzitutto attraverso la diminuzione delle spese,
l’UDC ritiene che prima di procedere a nuovi sgravi fiscali, occorra migliorare la situazione finanziaria, in particolare
uscendo dall’autofinanziamento negativo. Esige tuttavia che, come previsto, a fine 2007 vengano a decadere il
supplemento d'imposta dell'1% dell'aliquota sull'utile delle persone giuridiche e il supplemento d'imposta differenziato
delle aliquote sull'imposta immobiliare delle persone giuridiche, introdotti nel preventivo 2005 per il periodo di tre
anni.
Nel contesto del miglioramento delle finanze cantonali, l’UDC è convinta poi che un’amnistia fiscale ben organizzata
permetterebbe di far riemergere una notevole quantità di risparmi da reinvestire nella nostra economia.
2.6 Aliquote fiscali
L’UDC è convinta che sia corretto il principio secondo il quale chi più guadagna più tasse debba pagare, ma seguendo una
crescita lineare e non esponenziale, questo anche in un’ottica di concorrenza intercantonale ed internazionale. La decisione
presa in diversi cantoni di eliminare l’esponenzialità della crescita delle aliquote, ci trova d’accordo e proponiamo che questo
approccio venga discusso e introdotto anche da noi.
Per le aziende, inoltre, le aliquote devono essere una certezza, una garanzia per il futuro. In particolare non devono diventare
periodicamente il salvagente finanziario per riassestare gli sprechi fatti dallo Stato nell’amministrazione pubblica.
L’UDC chiede che l’imposizione fiscale abbia a seguire il principio della crescita lineare e non esponenziale delle
aliquote. Esige inoltre che le aliquote applicate alle aziende abbiano a godere della massima stabilità e non essere
suscettibili di improvvisi aumenti che metterebbero a rischio la permanenza nel Cantone di imprese attratte fra le altre
cose da un regime fiscale che ritengono stabile.
Immigrazione, integrazione, asilo e naturalizzazioni
1. Immigrazione
2.7 La Svizzera non può permettersi l’immigrazione selvaggia e incontrollata
La politica delle porte aperte adottata da Berna nell’ambito dell’immigrazione, ha portato la Svizzera ad ospitare una quota di stranieri
superiore al 20% dell’intera popolazione residente, contro una media europea inferiore al 5,5% (Fonte: Eurostat 2004). Gli accordi bilaterali e,
di conseguenza, la libera circolazione delle persone non potranno che accrescere il numero di stranieri nel nostro paese.
L’UDC esige la rigorosa applicazione della nuova legge sugli stranieri, affinché possa essere posto un concreto freno almeno
all’immigrazione di stranieri extracomunitari. La Svizzera non può permettersi l’immigrazione selvaggia e incontrollata di forze lavoro
di cui non abbisogna.
2.8 La legge è uguale per tutti
La percentuale di criminalità straniera sul territorio è preoccupante. Se i criminali svizzeri li dobbiamo tenere in virtù del loro passaporto, non
siamo invece tenuti ad ospitare quelli stranieri.
L’UDC chiede il massimo utilizzo da parte della Magistratura della sanzione d’espulsione per gli stranieri delinquenti, in particolare
per i recidivi.
2. Integrazione
2.1 L’integrazione comincia dall’ospite straniero
È giusto e vantaggioso anche per gli autoctoni, che lo straniero qui residente s’integri al più presto con la popolazione locale. Ma è a lui che si
deve chiedere il massimo sforzo. A lui si deve chiedere di imparare al più presto la nostra lingua, da lui si deve esigere il rispetto delle nostre
leggi e, soprattutto l’accettazione del primato dello Stato sulla religione. Il reciproco rispetto non rende l’ospite uguale al padrone di casa,
quest’ultimo deve pur avere qualche diritto in più in casa sua.
L’UDC ritiene che già si faccia più del necessario per l’integrazione degli stranieri e che occorra porre un freno alle facilitazioni
esagerate quali un eccessivo plurilinguismo negli atti istituzionali.
L’UDC chiede l’adozione del principio che non sono le regole che devono essere adattate allo straniero, ma viceversa. E chi non
s’adegua alle nostre leggi non ha nulla da cercare in Svizzera.
2.2 Libertà di religione, non simbolismi politici
La Costituzione assicura la libertà di religione, e infatti nessuno si sogna di impedire a qualcuno di professare il proprio credo. Ma l’Islam, e gli
stati teocratici lo stanno a dimostrare, non è solo una religione, bensì anche una politica. Le dichiarazioni di Gheddafi sono esplicite: “l’Islam
conquisterà l’Europa senza bisogno della spada” ha detto in un congresso a Timbuctu.
L’edificazione di minareti rappresenta perciò un eccessivo simbolo politico-religioso che il nostro Paese – di indiscutibile cultura cristiana – non
deve permettere. Non fintanto che non sia garantita la totale reciprocità di trattamento negli Stati islamici.
L’UDC si oppone all’edificazione di minareti sul territorio, e ritiene del tutto compatibile l’esposizione di simboli cristiani quali
crocifissi in scuole e ospedali con un freno all’ostentazione di simboli religiosi non appartenenti alla cultura cristiana.
3. Asilo
La recente revisione della legge sull’asilo è lungi dall’essere efficace in tutti i casi d’abuso del diritto d’asilo, ma ha migliorato sensibilmente la
situazione fornendo alle istituzioni alcuni strumenti atti a rendere possibili delle misure fino a ieri impraticabili. Non serve però a nulla una
buona legge se non viene applicata con il dovuto rigore.
L’UDC si aspetta che le istituzioni facciano il massimo uso degli strumenti che la nuova legge mette loro a disposizione, affinché i
richiedenti l’asilo che si macchiano di reati anche di minore gravità – in particolare gli spacciatori di droga che cumulando la vendita
di piccole dosi finiscono per spacciare quantitativi di tutto rispetto – vengano finalmente messi nell’impossibilità di nuocere.
4. Naturalizzazioni
4.1 Basta con le naturalizzazioni selvagge
Diminuire la percentuale statistica degli stranieri in Svizzera naturalizzandoli è diventata prassi comune. Basti pensare che in Gran Consiglio si
votano acriticamente pacchetti spesso composti da centinaia di nominativi. Anche gli esami cui vengono sottoposti i dossier nei comuni sono
effettuati con eccessivo buonismo e, come è in uso nelle scuole, si può essere promosso anche con diverse bocciature. Capita così che si
naturalizzino persone prive di requisiti minimi quali la conoscenza della lingua o un sufficiente grado d’integrazione. Si tratta la naturalizzazione
come un atto amministrativo e non più come un atto politico. Il passaporto è parificato alla licenza di condurre o alla targhetta per il cane.
L’UDC esige che la concessione della cittadinanza – concessione e non diritto – torni ad essere una decisione prettamente politica,
messa in atto “cum grano salis”.
Istituzioni, sicurezza e giustizia
1. Sicurezza
L’UDC Ticino ritiene che maggiore importanza debba essere data alla cosiddetta “sicurezza soggettiva o sicurezza percepita”, non
forzatamente la più pericolosa e/o grave, ma quella che rende insicura la popolazione. Ad esempio: furti con scasso in serie vengono percepiti
dalla popolazione maggiormente del riciclaggio di denaro.
1.1 Spaccio di stupefacenti
Da anni spacciatori, soprattutto asilanti di origine africana, spacciano in Canton Ticino impunemente.
L’UDC chiede che la polizia cantonale aumenti le retate atte a fermare i colpevoli di spaccio e che la giustizia inasprisca le pene nei
confronti degli spacciatori, in modo tale che siano tolti da strade e parchi del nostro Cantone.
1.2 Furti e rapine
Il nostro cantone è “preda ambita” delle bande di ladri e di rapinatori, anche se negli ultimi tempi questi fenomeni sono diminuiti grazie
all’impegno della Polizia cantonale (dare a Cesare, ciò che è di Cesare).
L’UDC intende dare alla polizia i mezzi umani e tecnici necessari per combattere il fenomeno. Inoltre chiede che si aumenti la
collaborazione e, soprattutto, la coordinazione tra le varie forze dell’ordine presenti sul territorio cantonale.
1.3 Prevenzione
Le misure di risparmio del Cantone hanno colpito senza valutare le priorità. Il Consiglio di Stato non sa fissare le priorità, e questo va a scapito
della sicurezza della popolazione ticinese.
L’UDC chiede che si diano alla Polizia cantonale i mezzi necessari allo svolgimento del compito principale rappresentato dalla
sicurezza della popolazione.
1.4 Repressione
La giustizia è troppo comprensiva e portata al perdonismo. Ai criminali viene accordato più rispetto che alle vittime.
L’UDC esige che vengano messe in atto la massima repressione e le più dure condanne contro i crimini quali lo spaccio di
stupefacenti, furti in serie, rapine, pirateria della strada, tratta di esseri umani, ecc.
1.4 Circolazione stradale
Non si fissano delle priorità nei controlli.
L’UDC chiede che si privilegi la prevenzione e non la repressione. Un esempio tipico i controlli radar. Non siamo contro questo
genere di controlli, ma gli stessi devono essere svolti su tratti stradali dove esiste un vero pericolo per utenti della strada,
soprattutto per bambini ed anziani.
2. Giustizia
2.1 Riduzione dei costi e della mole di lavoro
I problemi irrisolti da anni nell’ambito del funzionamento dell’apparato giudiziario possono essere riassunti in due punti: la grande mole di
lavoro al quale i vari magistrati sono confrontati e gli enormi costi che tutto ciò crea allo Stato, incluse le spese che quest’ultimo si sobbarca
per le assistenze giudiziarie (a volte la parte che beneficia dell’assistenza giudiziaria e/o l’avvocato hanno tutto l’interesse a procrastinare la
lite).
L’UDC ritiene che ambedue gli obiettivi possano essere raggiunti con l’introduzione e la promozione delle procedure di mediazione.
La mediazione è una procedura FLESSIBILE, POCO COSTOSA E RAPIDA, nella quale le parti costruiscono il loro accordo che poi
sarà omologato dal giudice diventando così sentenza esecutiva. I costi per un’ottimale applicazione di questa procedura possono
essere ridotti ad una piccola campagna d’informazione presso la popolazione, perché la conduzione delle sedute di mediazione
sostituirebbe i ben più lunghi procedimenti giudiziari, perciò senza il bisogno di assumere nuovi magistrati. L’UDC chiede perciò
l’introduzione e l’ottimale utilizzo della procedura di mediazione, peraltro già prevista dal nuovo Codice penale svizzero.
2.2. Riduzione dei tempi di lavoro
L’eccessiva mole di lavoro di cui sopra, ha come conseguenza un’altrettanto esagerata lentezza nell’emanazione delle sentenze (in primo
grado quasi 2 anni ed in secondo grado di può arrivare fino a 4).
L’UDC – considerando, in questi periodi di scarsi mezzi finanziari, l’assunzione di nuovi magistrati come la più “estrema ratio” per la
soluzione del problema – è per la massima ottimizzazione delle risorse umane presso la Magistratura. Chiede perciò un’approfondita
analisi dell’attuale organico, affinché mediante la massima razionalizzazione e un’adeguata distribuzione dei compiti si possano
equilibrare le attività dei settori sottodimensionati con quelli sovradimensionati.
3.2 Fuga di notizie Ministero Pubblico/Fisco/Polizia ed in genere organi statali
In vari settori delle istituzioni si registrano periodicamente delle fughe di notizie che ne intaccano la credibilità e, di conseguenza la fiducia che
in esse ripone il cittadino. Specialmente in ambito fiscale la cosa può essere estremamente nociva per le finanze cantonali e per la crescita
economica, nella misura in cui può scoraggiare l’insediamento di nuovi contribuenti – privati e aziende – sul territorio.
Occorre potenziare la lotta alla fuga di notizie dagli organi istituzionali siano essi autorità o uffici (Autorità fiscali amministrative,
Ministero Pubblico, ecc.). L’UDC chiede maggiori e più sistematici controlli, nonché un inasprimento delle sanzioni nei confronti
degli autori di tali fughe di notizie.
Istruzione pubblica
La scuola moderna è una struttura di enorme importanza e grande complessità dalla quale dipende in non piccola parte il futuro della
società.
L’UDC crede in una scuola fondata sull’impegno e sul merito, capace di soddisfare da un lato le aspirazioni dei singoli e delle famiglie,
dall’altro le esigenze del mondo del lavoro e dell’economia. Una scuola improntata alla realtà, che non sia fabbrica di facili illusioni e di
disoccupati. L’UDC guarda con viva preoccupazione allo scadimento prodottosi in tempi recenti nella nostra scuola, particolarmente nel
settore medio e medio superiore.
L’UDC si oppone con forza a quella falsa democratizzazione degli studi, la quale consiste in pratica solo in un livellamento verso il
basso. Si genera così un’inflazione di diplomi qualitativamente inadeguati, con effetti negativi sul piano sociale ed economico.
1. Scuola dell’obbligo
1.1 Principio di base: la formazione alla scuola, ma l’educazione primariamente alla famiglia
Le situazioni di difficoltà nella famiglia, quali i casi di famiglia monoparentale o nella quale ambedue i coniugi sono professionalmente
impegnati, ha fatto sì che il ruolo d’educatore - che un tempo apparteneva alla famiglia, e che affiancava quello prettamente di formatore
spettante alla scuola - oggi venga sempre più caricato sulla scuola. Ciò va a scapito non solo dell’insegnamento, bensì anche della
considerazione per la famiglia che si ritrova indebolita nei suoi rapporti con i figli.
L’UDC chiede che lo Stato promuova la centralità del ruolo della famiglia per l'educazione dei giovani, con le loro responsabilità
individuali, fornendo, laddove si renda necessario, i dovuti supporti per rispondere ai nuovi bisogni e alle nuove esigenze della
società.
1.2 Basta politicizzazione nella scuola
Secondo l’UDC, l’insegnamento scolastico non è politicamente neutrale e le correnti ideologiche che vi prevalgono sono decisamente orientate
a sinistra.
L’UDC esige dalla scuola un insegnamento che, con equilibrio, sia rispettoso delle varie correnti di pensiero e non sia ideologizzato
a senso unico.
1.3 Insegnamento basato sul rendimento e chiari criteri di valutazione
Troppo spesso il potenziale degli allievi più diligenti e/o intelligenti sono frenati nella loro formazione a causa della presenza di compagni che,
pur non essendo allo stesso livello di formazione, frequentano la stessa classe grazie ad un sistema scolastico livellato verso il basso, nel
quale non si osa più fare ripetere una classe ad uno scolaro, promovendolo malgrado una o più bocciature.
L’UDC si batte affinché la scuola torni a fornire un insegnamento che tenga conto delle potenzialità dei singoli, senza rinunciare a
valorizzare i migliori applicando giusti criteri di selezione.
In altre parole, la scuola deve far fronte con il necessario rigore alla sua funzione formativa: le scuole e altri istituti di formazione
devono funzionare secondo il principio del rendimento e su quest’ultimo deve essere basato l’insegnamento. Gli allievi devono
raggiungere delle prestazioni chiaramente definite e i loro risultati devono essere valutati. Il rendimento ed il comportamento degli
allievi devono essere chiaramente valutati con note e commenti scritti.
1.3 Condizione assoluta: un’adeguata conoscenza della lingua
Analogamente a quanto detto nel punto precedente, il rallentamento della formazione dipende spesso anche dalla presenza di troppi allievi
che non padroneggiano a sufficienza la lingua locale.
Gli allievi stranieri che non padroneggiano ancora la lingua possono essere assegnati a classi separate finché ciò risulti necessario.
1.4 Tolleranza zero per droga, alcool, violenza e comportamenti asociali
Oggigiorno, spesso a causa della presenza di allievi provenienti da famiglie di culture antitetiche alle nostre – vedi l’uso della violenza per
imporre il proprio volere – si assistono ad episodi impensabili solo fino a qualche decennio fa. Alunni a scuola con il coltello in tasca non fanno
nemmeno più notizia. Alla violenza, si affianca spesso l’assunzione di droghe o di alcool nei recinti scolastici o nelle immediate vicinanze.
Per l’UDC, la scuola deve pretendere da ogni alunno un comportamento corretto e socialmente accettabile. Droga e alcool devono
essere banditi dalla scuola.
1.5 L’insegnamento della storia e della civica
Non è possibile affrontare efficacemente il futuro senza conoscere il passato. Non si può pretendere il conformarsi alle leggi e alle regole della
nostra comunità, se queste non vengono insegnate fin dalla giovane età.
L’UDC è dell’opinione che la storia e la civica del nostro Paese debbano essere materia d’insegnamento e di esame sull’intero arco
della formazione scolastica.
1.1 Materie fondamentali, non nuove esperienze pedagogiche
Nell’attuale scuola c’è una pericolosa tendenza ad includere nei programmi nuove materie. Non potendo sovraccaricare l’allievo di ore
d’apprendimento, è inevitabile che ciò vada a scapito delle materie fondamentali (Italiano, matematica, eccetera).

L’UDC ritiene che, particolarmente nella scuola dell’obbligo, l’insegnamento debba concentrarsi sulle materie fondamentali, senza
inutili dispersioni. Invece di moltiplicare le esperienze pedagogiche, occorre tornare ad insegnare ai bambini le nozioni di base
indispensabili.
1.2 Difesa dell’autonomia cantonale nell’insegnamento
Sempre più la Confederazione tende a prevaricare l’autonomia cantonale in materia d’insegnamento. Le realtà cantonali, specialmente fra le
regioni di lingua diversa, non si lasciano facilmente armonizzare, né tantomento c’è la necessità di farlo.
L’UDC si batte per la difesa dell’autonomia cantonale in ambito scolastico, contro una totale uniformazione a livello federale
(progetto Harmos) che potrebbe rivelarsi contraria agli interessi del nostro Cantone.
2. Oltre l’obbligo scolastico. Licei e scuole superiori.
2.1 Eccessiva facilitazione dello studio superiore = scadimento della qualità
Il liceo è diventato una scuola di massa nella quale risulta quasi impossibile salvaguardare i precedenti livelli di competenza, soprattutto nelle
discipline scientifiche. La recente riforma del medio superiore si è mossa chiaramente nella direzione di un minor rigore, moltiplicando i
curricoli e consentendo agli allievi meno motivati la scelta sistematica della via “più facile”. Ma uno scadimento del livello di maturità può avere
conseguenze molto gravi e nefaste.
L’UDC ritiene che si puntare piuttosto ad un maggior rigore nella promozione da una classe all’altra, che non sulla creazione di nuovi
curricoli semplificati, di passerelle privilegiate per far rientrare l’alunno insufficiente in cicli di studio a lui inadatti.
Per i ragazzi della fascia d’età liceale debbono sussistere alternative di studio valide ed attraenti, ma l’accesso ad esse non deve
necessariamente essere accessibile a chi non ne abbia i numeri.
2.2 Non esageriamo con la proliferazione di alternative
Si assiste costantemente alla creazione di nuove facoltà, alla promozione di istituti scolastici al livello universitario, spesso senza che questo
abbia poi il riconoscimento in ambito internazionale.
L’UDC apprezza e sostiene l’Università della Svizzera italiana e le altre scuole superiori, ma osserva che occorre evitare una
proliferazione incontrollata di nuove facoltà e di nuovi istituti con conseguente esplosione dei costi. Per i diplomi rilasciati da istituti
ticinesi sarà necessario ottenere riconoscimenti internazionali, poiché solo tali riconoscimenti daranno la misura della loro validità.

2.3 Meno borse di studio, più prestiti di studio rimborsabili a formazione avvenuta
La concessione di sussidi per lo studio ammonta a poco meno di venti milioni di franchi l’anno, e la grossa parte viene concessa sotto forma di
borse di studio a fondo perso.
L’UDC ritiene che nella gran parte dei casi – perlomeno laddove lo studio permette l’entrata nel mercato del lavoro quali laureati o
diplomati d’alto livello, con relativo stipendio – sia non solo un diritto, bensì un dovere da parte dello Stato far rientrare
l’investimento. Almeno parzialmente, concedendo adeguate dilazioni e rinunciando, se del caso, all’interesse sul prestito. Il
sostegno finanziario dello stato deve pertanto essere concesso a studenti di età adeguata (giovanile), di regola non come elargizione
bensì sotto forma di prestito che il beneficiario si impegna a restituire a tempo debito.

Promozione turistica e cultura
Il turismo è uno dei settori importanti dell’ economia ticinese. Nella sua promozione manca una visione d’ insieme dell’ immagine turistica che il
Cantone vuol dare di sé alla potenziale clientela, i cui gusti sono molteplici e variano nel tempo. Il Ticino non dispone di un progetto efficace per la
sua vocazione turistica, di cui faccia parte un’offerta equilibrata nei vari settori della cultura e dello sport.
1. Turismo
1.1 Responsabilità e coordinazione
Le varie istituzioni che si occupano del turismo nel nostro cantone scarseggiano spesso di personale adeguatamente formato, e mancano
della necessaria coordinazione per effettuare una ragionevole ed efficace azione promozionale, evitando nel contempo eccessivi doppioni e
concomitanze. Troppe manifestazioni vengono promosse nel Cantone in ordine sparso, con scelte spesso dettate dal clientelismo o da
interessi locali, senza nessuna valutazione dei contenuti, né coordinamento di date.
L’UDC chiede che sia Ticino Turismo che gli enti turistici locali siano investiti di precise responsabilità che non devono essere
solo di ordine burocratico ed organizzativo, ma anche progettuale e promozionale. Per raggiungere questo scopo, è necessario
migliorare la preparazione e le qualifiche dei responsabili, evitando nomine di tipo clientelare. Nel contempo, deve essere meglio
coordinata l’attività dei diversi istituti, al fine di evitare il più possibile i doppioni, ma soprattutto le concomitanze di manifestazioni
analoghe.
1.2 Progetto turistico globale
Secondo noi la promozione turistica del nostro cantone manca di un progetto globale che miri al più vasto ventaglio possibile di clientela.
L’UDC Ticino chiede che Ticino Turismo elabori un progetto turistico globale, rivolto alla clientela potenziale del futuro, facendo
scelte chiare e precise del turista bersaglio per la promozione, sia dal punto di vista geografico e culturale (Europa, Paesi Arabi,
Asia, Russia ecc.), sia da quello delle categorie sociali e culturali, alle cui esigenze andare incontro con l’offerta (turismo di lusso,
culturale, per il ceto medio o turismo di massa).
2. Cultura
Offerta culturale equilibrata
L’offerta culturale deve essere mirata a raggiungere una vasta clientela. Nei vari settori della cultura (Film, folclore, arti figurative, musica
Jazz e musica classica) - ma anche dello sport - non deve essere monotematica, ma equilibratamente variata. Come dimostra Lucerna con

le sue manifestazioni musicali, l’offerta culturale, se gestita in modo professionale, può diventare il motore del turismo nazionale ed
internazionale. Per raggiungere lo scopo, le manifestazioni devono però essere inserite in progetti culturali seri, chiaramente definiti e
coordinati, concepiti da persone professionalmente competenti.
L’UDC ritiene che l’offerta culturale del cantone abbia ampi margini di incremento e chiede che le varie manifestazioni vengano
inserite in un unico progetto globale e ben coordinato.
Sanità e socialità
Socialità e sanità stanno molto a cuore all’UDC! In particolare riteniamo che una società cosiddetta civile debba prendersi cura dei più deboli e dei
più sfortunati. Il nostro partito non confonde tuttavia socialità con assistenzialismo e necessità con desiderio. L’UDC promuove dunque una
socialità sostenibile che non fornisca facili alibi a chi non intende mobilizzare, in primis, le proprie risorse personali. L’UDC si impegna affinché la
politica sanitaria sia improntata ai criteri dell’efficacia, dell’efficienza e dell’economicità, evitando un’esplosione dei costi del settore. Al fine di
raggiungere i migliori risultati possibili in questo ambito, l’UDC auspica una convivenza concorrenziale ma anche collaborativa tra il settore
pubblico e quello privato.
1. Sanità
1.1 Medico di famiglia (medico condotto)
La centralità del ruolo del medico di famiglia, soprattutto nei territori discosti, è andata nel corso degli anni vieppiù scemando. I nuovi
medici sono sempre meno portati a interessarsi a questo genere di attività in quanto privilegiano, anche per motivi finanziari, altri tipi di
esperienze. La diminuzione dei medici di famiglia ha come diretta conseguenza l’aumento dei trattamenti nei pronto soccorso regionali e
dunque la parallela crescita dei costi sanitari.
L’UDC chiede di sostenere e incentivare la figura del medico di famiglia (medico condotto), rivalorizzandone il ruolo sociosanitario.

1.2 Nuove patologie e malattie degenerative
La speranza di vita della popolazione cantonale, come d’altronde quella svizzera, è in costante aumento. Questa felice tendenza ha come
diretta conseguenza l’incremento delle patologie degenerative legate all’invecchiamento della popolazione. Alzheimer e demenze senili
rappresentano una nuova sfida per la nostra società civile.
L’UDC Ticino ritiene necessario prevedere e progettare soluzioni adeguate per far fronte alle nuove patologie legate
all’invecchiamento, con particolare riferimento alle malattie degenerative.
1.3 Politicizzazione della sanità
Il sistema sanitario ticinese soffre di evidenti conflitti d’interesse. Il ruolo dell’allenatore e del giocatore si confondono. Da una parte, infatti, il
legislativo approva i crediti quadro in favore dell’Ente Ospedaliero, mentre dall’altra i membri dello stesso siedono nel proprio consiglio
d’amministrazione.
L’UDC auspica una chiara separazione di ruoli tra chi finanzia (legislativo) e chi siede nel CdA dell’Ente Ospedaliero (membri del
legislativo).
1.4 Consultazione sistematica gli stakeholders (portatori di interessi)
Le associazioni di categoria (medici, dentisti, farmacisti,...) e le associazioni a tutela dei diritti dei cittadini (pazienti, consumatori,…) devono
essere maggiormente coinvolte nelle consultazioni relative alle tematiche socio-sanitarie. Riteniamo fondamentale che allorquando si trattino
temi riguardanti la salute, i maggiori “portatori di interessi” possano esprimere i loro suggerimenti, le loro idee e le loro necessità.
L’UDC auspica una consultazione sistematica delle associazioni di categoria e a tutela dei cittadini in merito alla politica
sanitaria.
1.5 Risparmi nelle case anziani
Fra le voci fortemente in crescita nel conto sanitario del Canton Ticino figura la spesa in favore delle case anziani. È dunque necessario
mettere in atto tutte le misure di risparmio che, pur garantendo il grado di qualità dei servizi, permettano di contenere, vedi ridurre, i costi delle
varie strutture.
L’UDC incoraggia la creazione di centri d’acquisto regionali, non politicizzati e che favoriscano i fornitori ticinesi, per le forniture
delle case anziani.

2. Socialità
2.1 La statalizzazione del sistema socio-sanitario
Tradizionalmente l’offerta sanitaria del nostro Cantone è, in parti simili, assicurata dall’ente pubblico e dall’iniziativa privata. Nel corso degli
anni, a mezzo della pianificazione ospedaliera, si sono tagliati vieppiù posti letto, e addirittura strutture intiere, nel settore privato. La
diminuzione di questi fornitori è, a nostro modo di vedere, un impoverimento della concorrenzialità.
L’UDC non condivide l’attuale e progressiva statalizzazione a freddo del sistema socio-sanitario ticinese, attuata mediante il metodo
della pianificazione.
2.2 Socialità sostenibile
Quasi un terzo dei ticinesi beneficia di sussidi cassa malati! Sembra impossibile ma anche redditi medio/alti percepiscono tali sussidi.
L’UDC propone di correggere le basi per la concessione dei sussidi cassa malati affinché siano equi e finanziariamente sostenibili.
2.3 Socialità sostenibile
Tutti noi contribuiamo all’aumento dei costi sociali. Prenderne coscienza è il primo passo verso la ricerca di soluzioni adeguate per combattere
l’esplosione delle spese in questo settore.
L’UDC auspica una maggiore responsabilità individuale in ambito sociale.

Territorio, energia e viabilità
1. Territorio
La funzione dei comuni nella pianificazione territoriale
Nella pianificazione territoriale locale, ai comuni non è praticamente rimasto più alcuno spazio operativo, malgrado che – almeno in teoria –
questo dovrebbe essere ancora uno dei pochi campi d’espressione della purtroppo ormai fatiscente autonomia comunale.
In concreto: molti comuni, dopo avere impiegato anni, ingenti mezzi finanziari, innumerevoli sedute con i pianificatori, per portare a termine o
rivedere i propri piani regolatori, dopo aver raggiunta finalmente un'intesa a livello delle proprie autorità (municipi e consigli comunali), dopo
avere inviato la documentazione al Governo Cantonale per l'approvazione, dopo avere atteso a volte ben oltre un anno, si vedono recapitare
decisioni che spesso respingono, sommariamente e con motivazioni del tutto pretestuose, la gran parte del prodotto uscito dai lavori delle
istanze comunali.
Decisioni frutto di sbrigative analisi burocratiche operate da più o meno oscuri funzionari del Dipartimento del territorio che operano a tutto
campo senza alcun controllo politico e senza alcuna cognizione diretta degli oggetti loro sottoposti, ma con un potere immenso e pericoloso al
punto di compromettere, attraverso un'applicazione radicale e giustizialista della legge, gli sforzi prudenti e corretti degli amministratori locali in
rapporto alla gestione oculata del territorio.
Un esempio concreto si riscontra a Muzzano. La recente revisione generale del piano regolatore comunale del Comune di Muzzano - portata
avanti in Municipio e Consiglio Comunale durante oltre dieci anni (1993-2004), inoltrata al Consiglio di Stato (primavera 2004) – è stata decisa
da quest'ultimo il 23 agosto 2005 respingendo "a tavolino" tutte le più importanti proposte del Consiglio Comunale, che aveva operato una
revisione assai contenuta approvandola all'unanimità. E ciò senza nemmeno avere avuto - nel frattempo - alcun contatto con l'autorità
comunale.
Una simile, acritica, letterale, assoluta ed esasperata applicazione delle norme pianificatorie cantonali e federali rischia di eludere, e quindi di
violare in modo essenziale, il sacrosanto principio della formazione democratica della volontà popolare a livello comunale.
E questo è ancor più grave quando avviene, come in Ticino, ad opera di burocrati della pianificazione cantonale che, senza avere mandato
politico, esercitano un immenso, indiscriminato e insindacabile potere politico al riparo - perchè inesistente - da ogni controllo e direttiva delle
autorità superiori del Dipartimento del Territorio, che si dimostrano qui (come del resto il Consiglio di Stato cui compete la responsabilità
generale) impotenti e latitanti.
L’UDC chiede che le leggi pianificatorie vengano applicate con giudizio e buonsenso, nel rispetto del principio della formazione
democratica della volontà popolare, nell’ambito di un uso corretto dell’autonomia comunale.

L’UDC ritiene che sia ora e tempo che la dirigenza del Dipartimento del Territorio riprenda seriamente e decisamente il controllo
dell'applicazione delle leggi in relazione con la pianificazione del territorio in senso relativo e non assoluto, e ancora attento e
garantista dell'operato delle istanze comunali e non giustizialista.
2. Energia
2.1 Più controllo sull’AET
I progetti nei quali si è impegnata l’Azienda elettrica ticinese (AET) negli ultimi tempi – Metanord, partecipazioni in Grecia e Albania, ecc. –
hanno agli occhi dei più perlomeno del fantasioso. Il messaggio inerente Metanord con clausola referendaria, sostituito poi a referendum
riuscito con un analogo testo non referendabile, respinto peraltro in un primo momento dal Gran Consiglio perché i partners erano nel
frattempo cambiati o avevano modificato la loro struttura, ha chiaramente dimostrato la mancanza di trasparenza con la quale questo ente
parapubblico viene gestito.
Dato l’ingente volume di denaro di fatto pubblico che l’AET gestisce, l’UDC ritiene indispensabile che al parlamento venga dato un
maggior potere di controllo, rispettivamente la possibilità di veto su operazioni di cui non si possa valutare ragionevolmente il
rischio e che non siano condotte nella più totale trasparenza. È poi auspicabile una modifica di legge che permetta in ogni
momento al Popolo di esprimersi su tali operazioni per mezzo del referendum.
2.2 Collisione d’interessi fra funzione pubblica e amministrazione dell’azienda
La votazione in Gran Consiglio sul messaggio Metanord ha evidenziato come alcuni deputati membri del Consiglio d’amministrazione di AET
non abbiano recepito l’opportunità perlomeno di astenersi dal voto.
L’UDC ritiene che tali situazioni non siano ammissibili, e sostiene la necessità di rendere incompatibile la funzione di
amministratore di enti parapubblici con le cariche nelle istituzioni preposte al controllo degli stessi enti, nella fattispecie con la
carica di deputato in Gran Consiglio.
3. Viabilità
3.1 La viabilità nel Malcantone
Pur non trascurando i problemi che pesano su altre regioni, in particolare all’entrata degli agglomerati urbani più grandi – Lugano, Bellinzona,
Locarno, eccetera – quello del traffico viario tocca l’apice nel Malcantone. Da più di quarant’anni si discute, si spende un sacco di denaro in
progetti ma, al momento di realizzare qualche cosa ci si blocca per vari motivi fra cui, non ultimo, la difficoltà di conciliare le rivendicazioni
campanilistiche di certi comuni interessati.

L’UDC sostiene la necessità di soluzioni, anche di effetto non miracoloso, che – in attesa della realizzazione di grandi progetti a
lungo termine (PTL) - permettano di alleggerire in qualsiasi misura un traffico che va ben oltre il sopportabile.
3.2 Zona di sosta per veicoli pesanti alla ex-Monteforno di Giornico
Il sistema adottato per regolare il traffico pesante attraverso il San Gottardo, ha fatto sì che in parecchi punti dell’autostrada Chiasso-Airolo si
sacrifichi una corsia per adibirla a parcheggio dei camion in attesa del via libera. Utilizzare una struttura come l’autostrada –
fondamentalmente fatta per velocizzare il traffico – per farvi sostare dei veicoli fermi è un’assurdità.
L’UDC sostiene il progetto di una zona di sosta per autoveicoli pesanti sul terreno della ex-Monteforno a Giornico che, oltre a ridare
l’intera autostrada a chi si muove, comporta un indotto non indifferente per la regione. 

