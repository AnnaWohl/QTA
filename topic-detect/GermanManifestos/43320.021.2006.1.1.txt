PIANO DELLE POLITICHE


0. PREMESSA

Per statuto il Piano delle politiche è lo strumento mediante il quale il PS enuncia gli obiettivi politici che intende perseguire, sia a livello nazionale, attraverso la partecipazione alle attività del PSS, sia a livello cantonale.

Gli obiettivi politici sono discussi ed approvati da parte delle istanze del partito a ciò abilitate (Congresso, Comitato Cantonale). L’iter di revisione dei vari obiettivi è permanente, nel senso che essi possono sempre fare l’oggetto di un aggiornamento, su stimolo della Direzione, dei membri del Comitato Cantonale, degli aderenti al partito che partecipano al Congresso.

Accanto agli obiettivi del piano è utile presentare per ogni capitolo anche un commento dello stato attuale del dibattito politico, che serve a comprendere il contesto in cui si inseriscono le proposte del partito. Il commento, che non è sottoposto ad approvazione, viene regolarmente aggiornato a cura della Direzione.



1. ISTITUZIONI

Politica istituzionale

I.	Tesi di fondo

1. E’ necessario promuovere la massima trasparenza nelle istituzioni e nei rapporti tra esse ed i cittadini.

II.	Obiettivi di politica federale

2. Vogliamo che sia per i Consiglieri agli Stati, sia per i Consiglieri Nazionali si passi ad una forma di professionalizzazione. Questo per far fronte al sempre maggior impegno che richiede la funzione parlamentare, ma soprattutto per poter introdurre il divieto di partecipazione nei Consigli di Amministrazione di società e di attività professionali che possano essere fonte di conflitti di interesse con l’attività parlamentare.

3. Vogliamo che a livello federale venga istituita una Corte dei conti come organo di vigilanza.

4. Vogliamo che venga rafforzato e potenziato il ruolo di tutte le strutture di sorveglianza e controllo (ComCo, ComCom, Commissione federale delle banche ecc.), trasformandole in vere e proprie authority sul modello europeo, con veri poteri di intervento e sanzioni, dove i loro membri non possono svolgere nessun altra attività (nemmeno quella di parlamentare).

III.	Obiettivi di politica cantonale

5. Vogliamo che a livello cantonale venga istituita una Corte dei conti come organo di vigilanza.

6. Per ridurre il potenziale conflitto d’interessi vogliamo che la carica di deputato al Gran Consiglio divenga incompatibile con le cariche dirigenziali parastatali; per parità di trattamento l’attuale incompatibilità assoluta per gli impiegati pubblici cantonali deve invece essere limitata ai funzionari dirigenti. In un’ottica di trasparenza dell’amministrazione vogliamo che siano resi pubblici i dati sui beneficiari di mandati e finanziamenti conferiti o erogati dal Cantone.

7. Vogliamo l’introduzione di limiti alle spese elettorali e regole sulla trasparenza dei finanziamenti ai partiti e movimenti in modo da maggiormente equilibrare la competizione elettorale, non favorendo soltanto quei partiti che possono far leva su facoltosi donatori.

8. Vogliamo che le prestazioni dell’amministrazione pubblica siano efficienti e migliorate costantemente. Vogliamo il rafforzamento della politica di valutazione di qualità che non si fermi ai soli aspetti formali per tutti i servizi e le prestazioni dell’amministrazione pubblica. Vogliamo inoltre che si valuti la possibilità di introdurre come strumenti operativi di valutazione il “bilancio sociale” ed il “bilancio ambientale”. E in un secondo tempo valutare l’introduzione del “bilancio partecipativo”.


COMMENTO E STATO DEL DIBATTITO

Gli obiettivi di politica federale in questo settore mirano essenzialmente a rafforzare l’indipendenza del potere politico dal potere economico, da sempre molto influente nel nostro Paese. Il discorso è piuttosto delicato, poiché si presta a facile demagogia, ma deve essere affrontato in tempi brevi. Gli obiettivi nr. 3 e 4 mirano invece a rafforzare le istituzioni di controllo ed a promuoverne l’indipendenza dal potere politico.

Se sul piano cantonale l’obiettivo nr. 5 è il logico “pendant” dell’obiettivo federale nr. 4, per il resto si mira innanzitutto ad una maggior trasparenza nei ruoli e nell’informazione ai cittadini (obiettivi nr. 6 e 7). Quanto all’obiettivo nr. 6 si segnala come oggi il sistema delle ineleggibilità manifesti evidenti lacune, permettendo anche ai dirigenti degli enti parastatali di accedere alla carica di deputato, ma non agli impiegati pubblici non dirigenti. Anche le regole sulla trasparenza e l’informazione sono carenti, benché secondo la legge i dati su tutti i mandati decisi in applicazione della Legge cantonale sulle commesse pubbliche superiori ai fr. 5'000.- debbano essere pubblicati. In merito all’obiettivo nr. 7, si segnala come, dopo un difficile dialogo istituzionale su un progetto di modifica della Legge sull’esercizio dei diritti politici durato anni, ad inizio 2005 il Gran Consiglio ha deciso a stretta maggioranza di non introdurre alcuna regola in questa direzione. Va infine segnalato l’impegno del PS di cui all’obiettivo nr. 8, impegno volto a ritenere utile una valutazione permanente dei processi di lavoro nell’amministrazione pubblica e a una costante verifica dell’efficacia di quanto fa l’ente pubblico nel perseguimento degli obiettivi politici dichiarati.



2. SERVIZIO PUBBLICO

Politica del servizio pubblico

I. Tesi di fondo

9. Servizi pubblici efficienti e affidabili fanno parte dell'infrastruttura di base per lo sviluppo nazionale e cantonale.

10. Nel servizio pubblico devono essere coniugate efficienza, equità e controllo democratico.

11. Le  privatizzazioni nel servizio pubblico peggiorano il servizio alla popolazione e sul lungo periodo minacciano le condizioni di approvvigionamento di tutta la collettività. Per questo vanno combattute.

II. Obiettivi di politica federale

12. Vogliamo proteggere il monopolio naturale dei poteri pubblici per quanto concerne le reti di distribuzione di elettricità, gas e acqua. Vogliamo garantire la proprietà pubblica delle infrastrutture anche in caso di mandati di distribuzione attribuiti a privati e assicurare la partecipazione dei Parlamenti alla determinazione delle prestazioni, delle tariffe e alla definizione del mandato di servizio pubblico.

13. Vogliamo difendere un sistema di distribuzione dell'energia che sostenga la promozione delle energie rinnovabili e che assicuri un buon approvvigionamento garantendo nel contempo il controllo democratico di questo settore.

14. Il servizio postale, già oggigiorno parzialmente liberalizzato, non va liberalizzato ulteriormente, poiché ciò indebolirebbe inevitabilmente il servizio universale. Vogliamo permettere a "La Posta" di posizionarsi su nuovi mercati.

15. La maggioranza del pacchetto azionario di Swisscom deve restare nelle mani della Confederazione, in modo che l'azienda possa sviluppare le sue prestazioni in tutto il Paese.

16. Vogliamo che la RTSI mantenga il suo ruolo centrale di servizio pubblico nell’informazione e nella promozione della lingua italiana, senza revisioni al ribasso dell’attuale chiave di finanziamento rispetto alle emittenti radio televisive d’oltralpe.

17. Vogliamo buoni salari nel settore pubblico, opponendoci alle ipotesi di una loro regionalizzazione. Vogliamo la garanzia di condizioni di lavoro di qualità e l'impegno a formare nuovi apprendisti. Il rispetto di questi principi deve essere uno stimolo al settore privato affinché faccia altrettanto.

III. Obiettivi di politica cantonale

18. Vogliamo difendere e sviluppare il livello di servizio delle ex regie federali (Ffs, Posta, Swisscom) a favore della popolazione locale e per lo sfruttamento della posizione geografica del Ticino, quale ponte per estendere i servizi verso il mercato italiano. 

19. Vogliamo difendere e sviluppare la rete di distribuzione di energia elettrica in mani pubbliche con la creazione del terzo polo della distribuzione dopo quelli costituiti da AIL e SES. Esso dovrebbe formarsi attorno all'AET, all'azienda di Bellinzona e dagli impianti riscattati dai Comuni. Per quanto riguarda l'AET, vogliamo rafforzarne la posizione estendendo il mandato alla distribuzione, ampliando l’attività al settore delle fonti di energia rinnovabili e creando le condizioni per operare nel commercio, senza mettere in pericolo le altre funzioni e senza cambiare statuto giuridico, ma adeguandolo nella misura del necessario al perseguimento degli scopi summenzionati.

20. L’acqua è un bene pubblico di proprietà dello Stato indispensabile per la vita. Il suo sfruttamento e la sua distribuzione devono essere garantiti dai servizi pubblici.

21. Vogliamo che venga definito il mandato pubblico di Bancastato, mantenerne lo statuto giuridico attuale e la proprietà del Cantone, contrastare proposte di trasformazione in Sa ipotesi di partecipazione privata al capitale.

22. Vogliamo sostenere i contratti di prestazione  quali strumenti per migliorare l'offerta ai cittadini ed introdurre trasparenza nella gestione opponendosi alla loro utilizzazione per fini di mero risparmio.


COMMENTO E STATO DEL DIBATTITO

2.1. Le Ferrovie Federali Svizzere

Le Ferrovie Federali Svizzere (FFS) sono state uno dei perni della politica regionale della Confederazione, soprattutto per quelle zone del nostro Paese percorse dai grandi assi di transito su rotaia. Così è stato per il Ticino, percorso dall'asse europeo del S. Gottardo.
All'interno del Cantone la presenza delle FFS è stata importante in particolar modo per le regioni dove sono state costruite e/o hanno trovato insediamento le grandi infrastrutture ferroviarie del XX secolo, come la Stazione internazionale di Chiasso o le Officine di Bellinzona e di Biasca. Lo spostamento dei grandi investimenti dalla rotaia alla ferrovia caratteristico della seconda metà del secolo scorso, la parziale caduta delle barriere doganali, i nuovi processi di manutenzione del materiale ferroviario, la trasformazione delle FFS in SA del 1999 e la separazione della gestione delle infrastrutture ferroviarie dalla gestione del traffico passeggeri e merci hanno portato a grandi cambiamenti in questa azienda pubblica. Secondo i dati forniti dal Consiglio di Stato, dal profilo occupazionale dai 3'245 addetti a tempo pieno del 1991 si è passati ai 2'230 del 2000 e ai 1'940 del 2004.
Il futuro della ferrovia, soprattutto per il Ticino, è costituito da Alptransit e dalla sua costruzione completa nei tempi più brevi possibili. Si tratta di un progetto di portata europea ed il Ticino deve cogliere l'occasione di agganciarsi a questo nuovo importante asse di comunicazione internazionale, possibile fonte di nuovo lavoro anche nel servizio pubblico (obiettivo nr. 18). Anche per questo motivo vanno combattute tutte le operazioni che potrebbero in qualche modo mettere in pericolo la redditività della nuova galleria di base, in primis il raddoppio del tunnel autostradale del S. Gottardo. 
Altre infrastrutture ferroviarie vanno potenziate nella nostra regione, come il collegamento Lugano-Stabio-Varese-Malpensa. Parimenti non vanno favoriti i collegamenti stradali che coprono le stesse tratte, concorrenziali a questi investimenti.

2.2. Il servizio postale

Dopo la suddivisione delle vecchie PTT in Posta e Telecom, dopo la trasformazione della prima in SA e dopo la riduzione dei servizi postali sottoposti a monopolio, la Posta ha continuato a perdere progressivamente le sue funzioni di azienda pubblica presente in tutto il Paese e di attrice della politica regionale della Confederazione. Sul piano occupazionale, sempre secondo i dati forniti dal Consiglio di Stato, l'azienda è passata in Ticino da 1'939 addetti a tempo pieno nel 1995, a 1'882 nel 2000 e a 1'791 nel 2004.
A livello federale il PS preconizza la propria opposizione all'ulteriore liberalizzazione dei servizi postali sottoposti al monopolio di questa azienda (obiettivo nr. 14) e la possibilità per la stessa di posizionarsi su nuovi mercati, come per esempio quello bancario con la Banca postale (obiettivi nr. 14 e 18).
In Ticino si è cercato di agire puntualmente tenendo presente l'obiettivo nr. 18, per esempio presentando una proposta di iniziativa cantonale contro il progetto di concentrazione dei centri di distribuzione (progetto REMA); pur ottenendo l'assenso del Gran Consiglio la proposta si è bloccata per il rifiuto opposto a questa idea nel settembre 2003 dalla maggioranza borghese delle Camere federali. Anche il progetto YMAGO di ristrutturazione degli uffici postali ha suscitato viva preoccupazione ed un intervento parlamentare cantonale promosso dal PS nel novembre 2006. Il Consiglio di Stato su questo specifico argomento non va più in là dei buoni propositi espressi nella scheda 1.2. delle Linee direttive 2004-2007, mentre a nostro parere andrebbe studiata una specifica strategia per attirare servizi postali destinati al mercato italiano al sud delle Alpi.

2.3. Swisscom

Anche per Swisscom valgono Le stesse osservazioni generali fatte per la Posta. Dopo la suddivisione delle vecchie PTT in Posta e Telecom, dopo la trasformazione delle Telecom in Swisscom SA e la vendita in borsa del 49% delle azioni dell'azienda e dopo la rottura del monopolio con l'entrata sul mercato di altri concessionari (Orange, Sunrise), anche Swisscom ha perso progressivamente le sue funzioni di azienda pubblica presente in tutto il Paese e di attrice della politica regionale della Confederazione. Quanto ai posti di lavoro, secondo i dati ufficiali forniti dal Consiglio di Stato si è passati in Ticino da 1'005 addetti a tempo pieno nel 1995, a 600 nel 2000 e a 552 nel 2004.
Il PS è contrario alla perdita da parte della Confederazione della maggioranza del capitale azionario dell'azienda, l'unico mezzo concreto rimasto ai poteri pubblici per esercitare un certo controllo su questo servizio di base (obiettivo nr. 15). Ricordiamo che il 1. marzo 2000 il Gran Consiglio ticinese ha approvato una proposta PS di iniziativa cantonale volta ad usare i dividendi della Swisscom per creare posti di lavoro nelle regioni periferiche, proposta che la maggioranza borghese alle Camere federali ha però deciso in seguito di non ratificare.
A livello cantonale Swisscom ha qualche potenzialità di sviluppo come servizio anche per la clientela nazionale di lingua italiana, che in Svizzera conta quasi 1 milione di persone (obiettivo nr. 18), ma anche qui il Consiglio di Stato nella scheda 1.2. delle Linee Direttive 2004-2007 si ferma all’enunciazione di qualche buon proposito senza andare oltre.

2.4. L'energia elettrica

Lo scontro sul servizio pubblico tra fautori delle liberalizzazioni ed oppositori a questa tendenza si è giocato negli ultimi anni soprattutto nel settore del mercato dell'energia elettrica, coinvolto da questo confronto a più livelli istituzionali (comunale, cantonale, federale). Il 22 settembre 2002 il popolo svizzero ha respinto con un referendum popolare la nuova Legge federale sul mercato dell'energia elettrica (LMEE), dando un segnale inequivocabile sugli orientamenti maggioritari in materia che oggi pervadono i cittadini.
Dal profilo generale gli obiettivi nr. 12 e 13 definiscono l'orientamento di massima della sinistra. A livello cantonale, dopo il NO popolare del 22 settembre 2002 alla LMEE, il Consiglio di Stato ha ritirato due messaggi licenziati il 16 gennaio 2001 inerenti la riforma dell’Azienda elettrica ticinese (AET) e la nuova Legge sulla distribuzione di energia elettrica. La strategia fondata sulla trasformazione dell'AET in società anonima e sull'affidamento della distribuzione di energia ad una non meglio precisata "Società dei gestori di reti" è stata abbandonata. Al suo posto il Consiglio di Stato ha varato una politica “di transizione” (cfr. scheda 5.1. delle Linee Direttive 2004-2007) che può parzialmente essere sottoscritta, ma che rimanda le scelte importanti a quando la Confederazione avrà fatto le sue scelte definitive dopo il NO del 22 settembre 2002.
I postulati del PS di politica cantonale, di cui all'obiettivo nr. 19, sono oggi perseguiti con 3 iniziative parlamentari concepite in seno all'Associazione per la difesa del servizio pubblico. Presentate al Gran Consiglio nel settembre 2003, esse chiedono segnatamente la costituzione di un ente pubblico per la distribuzione di energia elettrica, l'entrata dell'AET e dei Comuni in tale ente e il riporto dal 31 dicembre 2007 al 31 dicembre 2012 della data di scadenza delle concessioni comunali per la distribuzione dell'elettricità.

2.5. Il servizio radiotelevisivo

Nel nostro Paese il servizio radiotelevisivo è stato tradizionalmente affidato alla SSR sulla base di una concessione federale. L’azienda si è organizzata con tre entità distinte, una per regione linguistica, alle quali fanno capo i canali televisivi e radiofonici. Solo in tempi abbastanza recenti hanno visto la luce delle emittenti radio e TV private, anch’esse in regime di concessione. In Ticino si tratta di Radio 3i, Radio Fiume Ticino e Teleticino.
Dal profilo politico l’argomento più importante in questo settore riguarda la ripartizione dei proventi del canone radiotelevisivo, tra le regioni linguistiche nell’ambito della SSR da un lato e tra SSR e privati dall’altro.
Per il PS è indispensabile che la RTSI, l’organizzazione regionale di lingua italiana della SSR, possa mantenere l’attuale livello di finanziamento nell’ambito della ripartizione dei proventi del canone (obiettivo nr. 16). Essa beneficia attualmente di ca. il 23% di questi introiti, quindi una percentuale nettamente più alta della quota di utenti (la Svizzera italiana rappresenta il 4,4% della popolazione nazionale), ma questa scelta deve essere difesa in nome della promozione del federalismo e della lingua italiana in Svizzera. Una lingua usata parecchio anche al di fuori di Ticino e Grigioni italiano, il cui sostegno è fondamentale per la multiculturalità elvetica. 
Nel rapporto tra emittenti pubbliche ed emittenti private va trovato un equilibrio tra pluralità delle voci e finanziamento pubblico, equilibrio che la recente revisione della Legge federale sulla radiotelevisione ha fissato al 96% dei proventi del canone per le emittenti pubbliche e al restante 4% per quelle private.

2.6. L'acqua

Per il momento il settore della distribuzione di acqua non crea particolari problemi quanto al suo controllo pubblico. L'obiettivo generale nr. 20 non sembra minacciato.

2.7. Bancastato

Il 24 marzo 2003 il Gran Consiglio ha adottato una revisione della Legge sulla Banca dello Stato con la quale l'istituto è stato dichiarato "banca universale". Nel nuovo testo viene specificato il mandato pubblico di Bancastato, che deve essere controllato da una speciale commissione che riferisce al Parlamento. Il 14 settembre 2003 il referendum lanciato dal MPS contro la riforma non ha avuto successo.
Posta una corretta interpretazione del mandato pubblico, i postulati di cui all'obiettivo nr. 21 possono sostanzialmente dirsi oggi raggiunti.



3. FINANZE E FISCO

Politica delle risorse pubbliche

I. Tesi di fondo

23. La politica finanziaria e fiscale deve mirare ad assicurare servizi pubblici e prestazioni collettive efficienti e di qualità. I tagli indiscriminati alla spesa pubblica rischiano di compromettere servizi essenziali al cittadino.

24. La fiscalità deve garantire la giustizia ridistributiva nei confronti di tutti i cittadini.

II. Obiettivi di politica federale

25. Vogliamo che sia posto un freno alla concorrenza fiscale tra cantoni e tra comuni sulla base di un'armonizzazione fiscale materiale da realizzare sul piano nazionale.

26. Vogliamo ridurre per quanto ragionevolmente possibile il carico fiscale delle famiglie e dei redditi medio-bassi.

27. Vogliamo che venga adottata un'imposta federale sulle successioni e le donazioni a partire da 1 milione di franchi.

28. Vogliamo che siano tassati i guadagni realizzati sulla vendita di partecipazioni finanziarie importanti a società per azioni e cooperative.

29. Vogliamo che vengano soppressi o limitati il valore locativo sulle abitazioni proprie e la possibilità di dedurre gli interessi ipotecari dal reddito.

III. Obiettivi di politica cantonale

30. Vogliamo lottare contro l'evasione fiscale e migliorare l'accertamento tributario per garantire l'uguaglianza di trattamento dei cittadini di fronte al fisco.

31. Vogliamo parificare il trattamento fiscale delle succursali di aziende estere che operano in Ticino a quelle che hanno la loro ragione sociale nel Cantone.

32. Vogliamo l’introduzione nella Legge sulla gestione finanziaria dello Stato del principio secondo cui, in presenza di un deficit d'esercizio, non sia possibile varare riforme normative che implicano la rinuncia a ricavi finanziari senza esplicitare con chiarezza le prestazioni e/o i servizi che dovrebbero venir ridimensionati e/o soppressi per compensare tale rinuncia.

33. Vogliamo l’introduzione nella Legge sulla gestione finanziaria dello Stato del principio secondo cui, dopo uno o più risultati d'esercizio negativi, al momento in cui si passa dalle cifre rosse alle cifre nere divenga obbligatorio per il Cantone portare le riserve finanziarie ad un livello adeguato.

34. Nella congiuntura odierna vogliamo aumentare in modo controllato l'indebitamento del cantone, oggi ad un livello minimo, per attuare una politica di "deficit spending". Per questo Vogliamo combattere il progetto di Legge sul freno alla spesa pubblica.


COMMENTO E STATO DEL DIBATTITO

Negli ultimi anni le finanze pubbliche è la fiscalità sono state al centro dello scontro politico tra sinistra e destra in Ticino ed in Svizzera. Un confronto che continua a sussistere e che, dopo l'ondata favorevole alla defiscalizzazione, sembra entrato in una nuova fase, caratterizzata dalla maggior consapevolezza da parte dell’opinione pubblica della centralità del tema e delle reali conseguenze per i cittadini delle scelte compiute in questo ambito. Significativo al proposito il voto del 16 maggio 2004 sul pacchetto di sgravi fiscali federali e sui referendum cantonali, il voto dell’8 maggio 2005 favorevole ad un parziale aggravio fiscale per risanare i conti pubblici cantonali e il voto del 12 marzo 2006, contrario a tagli nel sociale dovuti alla politica fiscale cantonale precedente.
Il PS giudica negativamente la competitività fiscale esagerata tra Cantoni e tra Comuni in uno stesso Cantone. Esso chiede il superamento di questo concetto mediante un'armonizzazione materiale delle imposte dirette sensibilmente più spinta rispetto ad oggi (obiettivo nr. 25). Per raggiungere questo scopo ha lanciato un’iniziativa popolare nel novembre 2006 con la quale si intende riportare l’equità fiscale al centro del confronto politico. Fino ad ora purtroppo l’argomento non è volutamente stato affrontato con sufficiente serietà dalla maggioranza borghese delle Camere federali; significativo al proposito il dibattito sulla Nuova perequazione dei compiti tra Confederazione e Cantoni, progetto accolto da popolo e Cantoni in votazione popolare il 28 novembre 2004, che ha offerto una visione diametralmente opposta di questa problematica rispetto a quella proposta dal PS.
Il pacchetto fiscale 2001 della Confederazione, adottato nel giugno 2003 dal Parlamento federale, conteneva un paio di buone riforme che andavano nel senso dell’armonizzazione materiale, come l'instaurazione del sistema dello splitting parziale per l'imposizione delle coppie coniugate per tutte le imposte dirette e l'abolizione di valore locativo e deducibilità degli interessi ipotecari per l'abitazione primaria (obiettivo nr. 29). Ma accanto ad esse le Camere avevano inserito provvedimenti di sgravio per gli alti redditi iniqui e finanziariamente insopportabili, oltre a misure costituzionalmente inaccettabili dal profilo della parità di trattamento tra proprietari e inquilini, fattori che hanno poi portato al naufragio del progetto il 16 maggio 2004. Dopo questo voto bisognerà comunque ritornare sulle due riforme di base, che restano importanti per l'armonizzazione materiale della fiscalità diretta e favoriscono fiscalmente la famiglia (obiettivo nr. 26).

Gli obiettivi da 27 a 31 rispondono essenzialmente a imperativi di equità e, se perseguiti con attenzione, permetterebbero di recuperare preziose risorse pubbliche presso cespiti oggi non considerati, non più considerati o considerati in maniera insufficiente. L’indirizzo del Consiglio di Stato, espresso nelle schede 3.1. e 3.2. delle Linee Direttive 2004-2007, è invece quello di una continuità con la politica di defiscalizzazione inaugurata nel 1995 con l’entrata in Governo di Marina Masoni e la sua direzione del Dipartimento finanze ed economia. Da quel momento al 2003, con 4 pacchetti governativi e due iniziative popolari sono stati introdotti sgravi fiscali sulle imposte cantonali per 240 milioni all’anno, di cui 140 a favore delle persone fisiche e 100 a favore delle persone giuridiche. Solo con il Preventivo 2005 questa tendenza si è invertita, ma solo con provvedimenti provvisori per gli anni 2005-2007. A seguito del cosiddetto Fiscogate e dopo l’esautorazione di Marina Masoni dalla conduzione politica della Divisione delle contribuzioni (marzo 2006), il Consiglio di Stato ha comunque rivisto l’organizzazione di tale settore, arrivando a potenziarlo parzialmente per evitare la perdita di risorse importanti.
Infine, gli obiettivi da 32 a 34 riguardano tipicamente la situazione ticinese. L'ultimo di essi è funzionale a combattere la strategia "delle casse vuote", fatta di sgravi fiscali massicci e di conseguenti tagli alla spesa per far quadrare il bilancio statale. Una politica i cui nodi sono arrivati al pettine nella presente legislatura, quando dopo la prima fase defiscalizzatrice si è passati alla seconda, quella dei tagli in nome dell’emergenza finanziaria programmata.



4. LAVORO ED ECONOMIA 

4.1. Politica di promozione dell'economia della conoscenza e della qualità

I. Tesi di fondo

35. E' necessario promuovere produzioni ad alto valore aggiunto e basso impatto ambientale, investimenti nella ricerca di prodotto e di processo e produzioni per il mercato mondiale di merci e servizi eticamente accettabili, che creino ricchezza per la comunità Ticino rispettando l'ambiente e contribuendo a un'equa distribuzione del benessere.

36. E’ necessario ripristinare in Ticino una rete di ricerca e sapere in materia economica distaccata da logiche ideologiche o di parte che sappia produrre analisi e fotografie oggettive e di ampio respiro, strumenti indispensabili per le decisioni politiche.

II. Obiettivi di politica federale

37. Il trasferimento di sapere tra gli istituti universitari e l’economia deve essere considerevolmente intensificato. Per questo è necessario un fondo nazionale che incoraggi la collaborazione tra ricerca e sviluppo da un lato e produzione nelle PMI di beni e servizi eticamente e ambientalmente accettabili dall’altro. 

38. Il settore finanziario dell’economia pubblica (banche cantonali, banche cooperative, Postfinance) deve essere rafforzato per garantire l’accesso al credito da parte delle PMI che propongono produzioni di beni e servizi eticamente e ambientalmente accettabili.

II. Obiettivi di politica cantonale

39. Vogliamo il rafforzamento dell'imprenditorialità attraverso misure di sostegno alla creazione di impresa aperte alla generalità degli interessati, favorendo la mobilitazione di capitali rischio e di micro-credito a sostegno del sistema imprenditoriale locale. Il PS è convinto dell’importanza di un forte tessuto di micro-imprese e PMI radicate nella dimensione locale come premessa per la costruzione di un’economia capace di generare benessere e competere nello spazio globale

40. Vogliamo valorizzare il ruolo delle PMI innovative, con riguardo ai settori della ricerca e sviluppo, dei servizi alle imprese, dell'innovazione industriale, del trading e dei servizi avanzati alla logistica (non del semplice magazzinaggio), costruendo reti di cooperazione tra imprese e tra ricerca applicata, università e imprese.

41. Vogliamo l’adozione di metodi mirati di sostegno allo sviluppo come i patti territoriali, dove si realizzi, in alternativa alle agevolazioni fiscali a pioggia, un governo partecipato, sovra-settoriale e corresponsabile delle risorse pubbliche destinate all'economia e allo sviluppo regionale.

42. Vogliamo la riqualificazione verso produzioni e servizi a maggior valore aggiunto, o collocate in nicchie interessanti, dei settori esposti alla concorrenza a causa del processo di apertura all'Europa come pure il sostegno della loro competitività attraverso la ristrutturazione delle imprese tradizionali e non alimentando un'economia a due velocità e a due soglie di garanzia.

43. Vogliamo l’adozione di politiche di cooperazione economica transfrontaliera che favoriscano la complementarietà tra le imprese e il rispetto delle regole, in alternativa a forme di concorrenza fondate sul dumping sociale e salariale.

4.2. Politica di promozione della coesione sociale e territoriale

I. Tesi di fondo

44. E' necessario promuovere un modello di sviluppo fondato sul rispetto dei diritti dei lavoratori, sull'equità e sulla giustizia distributiva nel territorio e nella società, sulla solidarietà intergenerazionale, sull'uso intelligente delle risorse locali.

II. Obiettivi di politica federale

45. Vogliamo salari che permettano di vivere in Svizzera. Per questo sono necessarie convenzioni collettive che contemplino minimi salariali obbligatori, soprattutto nei rami economici attualmente caratterizzati da livelli salariali bassi come la vendita, le pulizie, la ristorazione, l’agricoltura.

46. Vogliamo un mercato del lavoro più moderno, nel quale sia possibile interrompere temporaneamente o ridurre il proprio impegno lavorativo senza esserne espulsi. Sono necessari incentivi all’uso del tempo parziale e all’accesso da parte delle donne delle funzioni dirigenti. I lavoratori e le lavoratrici anziani devono poter ridurre il loro tempo di lavoro senza mettere in pericolo i loro diritti pensionistici.

47. Nelle imprese con più di 100 addetti deve essere introdotta la partecipazione dei lavoratori alla gestione. Parallelamente i diritti sindacali devono essere rafforzati e va introdotta una protezione più efficace dal licenziamento dei rappresentanti dei lavoratori.

48. La trasparenza nelle condizioni salariali e di lavoro deve essere promossa, perché costituisce un importante mezzo per la lotta allo sfruttamento e alle discriminazioni. Salari e emolumenti dei dirigenti delle imprese aperte al pubblico devono essere proporzionati alle prestazioni fornite, allo sviluppo delle imprese e agli altri salari. La forchetta tra i salari più alti e quelli più bassi non dovrebbe superare una proporzione di 1 a 10. Le condizioni salariali e di lavoro dovrebbero essere decise dalla proprietà delle imprese (assemblea degli azionisti ecc.), non da gremi dipendenti dai dirigenti. Le clausole contrattuali che garantiscono buone uscite dorate ai manager devono essere limitate ad un massimo di un anno di retribuzione.

49. La politica regionale svizzera deve giocare la carta dell’innovazione. La promozione economica dei Cantoni volta ad attirare nuove imprese sul loro territorio deve essere coordinata a livello nazionale. La concorrenza fiscale intercantonale deve essere limitata.

III. Obiettivi di politica cantonale

50. Vogliamo sostenere il sindacato nelle battaglie per l'adozione di misure finalizzate alla tutela della salute psico-fisica del lavoratore e della lavoratrice migliorando la sicurezza sul posto di lavoro, realizzando interventi di prevenzione di malattie professionali legate allo stress, alla competitività, al mobbing e alla disoccupazione, estendendo il diritto al pensionamento anticipato a tutti quei settori professionali in cui è dimostrato un logorio psico-fisico significativo, sostenendo l'impegno coordinato delle istituzioni e dei partners sociali nella lotta al lavoro nero e all'economia sommersa.

51. Vogliamo l’adozione di strumenti d'incitamento per sostenere quella parte dell’economia che si assume pienamente le proprie responsabilità sociali, attraverso una politica mirata che a tutti i livelli, a seconda delle competenze delle amministrazioni, preveda  incentivi e disincentivi. Inoltre chiediamo che i costi sociali e ambientali  esternalizzati dalle imprese debbano entrare  nel conto economico e sociale con la massima trasparenza. Il PS sostiene l’adozione di una politica economica capace di integrare e finanziare  misure sociali atte a rispondere ai nuovi bisogni indotti dalla flessibilizzazione coerentemente con la  continuità del reddito  e delle prospettive assicurative (secondo il principio della flexicuruty). 

52. Vogliamo un’applicazione efficace delle misure federali di accompagnamento ai trattati bilaterali con l’Unione Europea e l’adozione di misure cantonali, come il potenziamento dell'ispettorato del lavoro, il raddoppio degli ispettori previsti nella dotazione della Commissione tripartita, l’estensione dell’obbligatorietà generale dei contratti collettivi di lavoro, all’interno dei quali va incoraggiata l’adozione generalizzata di minimi salariali a garanzia di un equo trattamento dei lavoratori.  

53. Vogliamo misure indirette dello Stato a favore dei lavoratori nel settore privato, come l’imposizione alle ditte concorrenti per appalti e mandati del rispetto delle norme contrattuali e legali o come, nel settore del commercio, il rispetto di minime regole contrattuali in cambio di maggior flessibilità nell’autorizzazione alle aperture dei negozi.

54. Vogliamo esigere dallo Stato e dal parastato il rispetto dei diritti dei lavoratori, riducendo e controllando in maniera trasparente  l'uso del lavoro temporaneo, del lavoro ausiliario e del lavoro precario all'interno dell'ente pubblico. 

55. Vogliamo la promozione di   misure di diversificazione degli orari di lavoro che favoriscano il ricambio generazionale, senza “sprechi” di esperienza o frustrazioni di fresche potenzialità. Ciò anche con una partecipazione dei dipendenti, proporzionale al reddito, e la creazione di un fondo sostenuto dall'ente pubblico, dai datori di lavoro e dai lavoratori per finanziare progetti in tal senso.

56. Vogliamo legare gli assi di sviluppo metropolitani e di fondo valle alle aree montane attraverso una politica intelligente delle comunicazioni e dei servizi, garantire il riequilibrio degli svantaggi strutturali della montagna (pari opportunità di servizio, costo di produzione, insediamento ecc.).

57. Vogliamo il controllo degli impatti sul territorio delle infrastrutture pesanti di attraversamento e vogliamo favorire il rafforzamento delle reti locali di interconnessione del territorio.

4.3. Politica di rafforzamento del capitale umano

I. Tesi di fondo

58. Il diritto alla formazione deve essere riconosciuto come garanzia di pari opportunità nell'accesso al mercato del lavoro, al di là delle distinzioni di genere, origine, livello di qualificazione di base dei soggetti.

II. Obiettivi di politica federale

59. Sono necessari investimenti ulteriori della Confederazione nella formazione delle lavoratrici e dei lavoratori e nelle pari opportunità d’accesso alla formazione di base e continua.

60. Tutti i giovani devono poter accedere alla formazione dopo la scolarità obbligatoria e alla vita professionale al termine della formazione. Le aziende devono essere incentivate a formare i giovani ed a offrire loro occasioni di primo impiego.

61. Tutte le persone attive devono poter avere diritto ad un congedo pagato per la formazione continua di almeno una settimana all’anno. Per coprire i costi della formazione continua gli aiuti finanziari sono più mirati ed efficaci delle deduzioni fiscali. L’accesso alla formazione continua deve essere garantito paritariamente a uomini e donne.

62. Le misure dirette al mercato del lavoro dell’assicurazione contro la disoccupazione e dell’assicurazione invalidità devono puntare ad un reinserimento professionale durevole. Il periodo di inattività della lavoratrice o del lavoratore deve essere utilizzato al meglio per riqualificazioni mirate.

III. Obiettivi di politica cantonale

63. Vogliamo l’adozione di una legge-quadro cantonale per il rilancio del lavoro che coordini  da questo punto di vista la Legge di applicazione della LF sul lavoro, che si raccordi alla Legge sull’ orientamento scolastico e professionale e sulla formazione professionale e continua (Lorform), come d’altronde previsto dalla nuova Legge federale sulla formazione professionale, e che superi la Legge sul rilancio dell’occupazione (L-riloc) intesa come provvedimento di emergenza. Di conseguenza, sul piano operativo,  chiediamo la costituzione di un coordinamento formalizzato ed interdipartimentale tra i servizi cantonali che si occupano delle misure previste dall’assicurazione contro la disoccupazione e quelli che si occupano della formazione degli adulti. 

64. Vogliamo che nel mercato regionale del lavoro e della formazione siano introdotte e applicate misure per incentivare la formazione (e non l'addestramento), soprattutto come risposta anticiclica ai momenti di crisi, in caso di ristrutturazioni e quale ammortizzatore per le conseguenze di un'applicazione scriteriata degli accordi bilaterali.

65. Vogliamo garantire il sostegno formativo e di consulenza alla nuova imprenditorialità locale attraverso offerte mirate e la promozione di  servizi di rete.


COMMENTO E STATO DEL DIBATTITO

4.1. Politica di promozione dell'economia della conoscenza e della qualità

Tra il 1990 e il 2004 la Svizzera ha conosciuto una debole crescita economica. Disoccupazione elevata, contributi alle assicurazioni sociali insufficienti, integrazione delle donne nella vita professionale insufficiente, domanda interna debole malgrado una produttività in crescita, redditi disponibili stagnanti. In questo periodo anche gli enti pubblici hanno accentuato la tendenza ai risparmi. La ripresa economica in atto dal 2004 deve essere sostenuta da una politica economicamente, socialmente e ambientalmente adeguata. 
Una politica della crescita responsabile deve andare di pari passo con i progressi nell’economia delle risorse (energia, materie prime). Le possibilità tecniche esistono, non la volontà politica. Una crescita economica stagnante non è per nulla una garanzia di una miglior qualità ambientale, come dimostra la realtà di questi ultimi anni. Lo stesso discorso vale per la compatibilità sociale (cfr. 4.2.), condizione essenziale per uno sviluppo che non sprechi energie importanti nella gestione di conflitti sociali.
L’innovazione tecnologica si nutre dello scambio di sapere tra le università e l’economia. La nascita di nuove imprese tecnologicamente avanzate richiede adeguata   promozione. Il mercato del lavoro è stato profondamente marcato da mutazioni strutturali che hanno portato ai fenomeni dell’insicurezza del posto di lavoro, dell’aumento delle esigenze professionali, all’apparizione di nuove professioni, all’aumento delle differenze regionali. 
Per queste ragioni con gli obiettivi nr. 37-38 si propugnano a livello nazionale delle politiche atte a favorire investimenti mirati ad un’economia sostenibile.

Il Cantone ha promosso negli ultimi anni una politica di sostegno all’economia fondata essenzialmente sul marketing territoriale, diretto principalmente verso l’Italia, e sulla creazione di condizioni attraenti per gli investitori, in primo luogo attraverso la leva fiscale. Esso si è dato anche una legislazione di sostegno all’innovazione economica, che è sicuramente interessante, ma che da sola non ha prodotto i risultati attesi. Gli esiti di questa politica sono stati insoddisfacenti da almeno due punti di vista. Da un lato il tessuto produttivo è rimasto molto frammentato e privo di specializzazioni radicate nel territorio, in grado di configurarne una reale vocazione; le piccole e piccolissime imprese costituiscono il 90% del totale, e la loro scarsa propensione a lavorare in rete rappresenta un fattore di fragilità sempre più evidente, come mostrano i dati allarmanti sui fallimenti. D’altro canto il Ticino ha subito una perdita di competitività nei confronti degli altri Cantoni e delle regioni vicine, dal punto di vista della produttività, del valore aggiunto, del reddito disponibile.
L’efficacia di alcuni strumenti finalizzati a premiare l’innovazione industriale e la riqualificazione del tessuto produttivo si è concentrata soprattutto nel sostenere l’investimento delle imprese esistenti (90% delle risorse utilizzate), mentre assai limitato è risultato l’impatto in termini di creazione di nuova impresa. In quest’ultimo ambito non sono mancati esempi interessanti di spin-off innovativo di micro-imprese, ma sono mancati gli strumenti finanziari di supporto, risultando assente ogni seria politica rivolta alla mobilitazione del capitale rischio. La stessa Società di fideiussione cantonale non ha in pratica operato, rimanendo confinata ad un ruolo subalterno all’istruttoria bancaria sui progetti imprenditoriali.
Il PS si è battuto in questi anni per valorizzare gli strumenti di innovazione industriale e in generale di riqualificazione dell’economia locale. Lo dimostrano le posizioni favorevoli espresse sul finanziamento della Legge sull’innovazione economica e su alcune misure mirate di sostegno economico, mediante la Legge sugli investimenti nelle zone di montagna (LIM) o mediante taluni crediti specifici per interventi in campo turistico, evitando di sostenere logiche di finanziamento a pioggia o misure fondate sul solo alleggerimento fiscale. La politica degli sgravi, puntando a liberare risorse a sostegno della domanda locale di beni finali, non poteva che produrre un incremento delle importazioni di beni di consumo, e non certamente rivelarsi utile a promuovere le imprese innovative, che nel Cantone si rivolgono nella misura del 90% a mercati internazionali.
Il PS si batte da anni anche per rivendicare una politica di mobilitazione del capitale rischio. In questo ambito ha sottolineato l’importanza di un’azione più incisiva di Bancastato ed ha ipotizzando anche la costituzione ad opera del Cantone di un’agenzia a supporto della creazione d’impresa della quale però il Gran Consiglio non ha voluto sapere. Esso insiste anche sul fatto che la Legge sul rilancio dell’occupazione (L-riloc), pur con taluni meriti sul versante delle politiche del lavoro, non rappresenta la sede ideale per l’adozione di misure attive di sostegno ai nuovi imprenditori, che dovrebbero invece trovare spazio in una legislazione ad hoc, al di fuori del controllo dell’Ufficio cantonale del lavoro.
Il PS con le sue tesi (obiettivi nr. 39-43) intende promuovere un ruolo incisivo dello Stato nel promovimento economico, convinto che anche in passato è stata la forza della presenza amministrativa (per esempio con lo Sportello unico per le imprese) e non il “meno Stato” a favorire, quando ciò è avvenuto, l’economia. Questo ruolo dovrà articolarsi nelle seguenti direzioni:

- adozione di strumenti semplici ma mirati di sostegno all’innovazione industriale intesa in senso ampio, comprendendo i servizi strategici alla produzione e all’export;
- mobilitazione del capitale rischio attraverso strumenti puntuali, non affidati unicamente alla gestione istruttoria del sistema bancario, come oggi accade nel caso delle decisioni assunte dalla Società cantonale di fideiussione;
- sviluppo di politiche efficienti di servizio alle imprese, attraverso la consulenza e lo snellimento delle operazioni burocratiche richieste alle aziende innovative per dialogare efficacemente con i mercati internazionali;
- sostegno del ricorso integrato alla ricerca da parte delle piccole imprese e del sistema universitario cantonale, sviluppando nel contempo una cultura aperta e sensibile nei confronti della progettualità imprenditoriale;
- sostegno delle vocazioni settoriali che si stanno manifestando e di strumenti mirati, non limitati al mondo della disoccupazione, per la creazione d’impresa.

4.2. Politica di promozione della coesione sociale e territoriale

In Svizzera, come altrove, la crescita economica dipende anche dalla domanda interna, la quale va sostenuta con la lotta ai prezzi troppo elevati, ma soprattutto con la redistribuzione dei redditi. Per quanto riguarda i salari è necessario giungere ad una ripartizione più equa degli aumenti della produttività: il capitale deve concedere ai salari la loro parte. Ciò è anche nell’interesse delle assicurazioni sociali, le quali sono finanziate largamente a dipendenza della massa salariale. Le disparità retributive createsi in questi ultimi anni devono essere ridotte e gestite, perché si tratta di una bomba ad orologeria innescata contro la pace sociale.
La disoccupazione è insopportabile per chi la vive ed è uno spreco di risorse per la società. Se i giovani non riescono a passare dalla scuola al mondo del lavoro al termine della loro formazione, la fattura da pagare sarà salata a lungo termine. La lotta alla disoccupazione giovanile è perciò prioritaria e le imprese devono partecipare a ridurla al minimo. Il pieno impiego passa anche dalla ripartizione del tempo di lavoro tra i sessi e tra le generazioni. Le incertezze dovute alle mutazioni economiche strutturali devono essere compensate dalla sicurezza data da un’assicurazione contro la disoccupazione concepita a questo scopo. La perdita del lavoro non deve trasformarsi in un disastro economico per i lavoratori e le famiglie, generatore di segregazione sociale e di ostacoli al ritorno sul mercato.
La nascita di nuove imprese tecnologicamente avanzate richiede anche adeguate condizioni quadro: per questo appare giudizioso collegare la politica regionale della Confederazione alla promozione dell’innovazione economica.
Gli obiettivi nr. 45-48 sono funzionali a rimettere la distribuzione del reddito al centro del dibattito politico, mentre l’obiettivo 49 concerne piuttosto la coesione tra le varie regioni del Paese, che devono evitare di puntare sulla competitività tra loro, ma coordinare gli sforzi verso una politica di promozione economica comune.

Il Cantone Ticino ha utilizzato per troppi anni le opportunità economiche più facili, derivanti dalla presenza del confine, per attingere oltre frontiera manodopera qualificata e a costi nettamente piu’ bassi di quelli del resto della Svizzera. Questa situazione, che sull’onda dell’applicazione degli Accordi Bilaterali talune istanze economiche e imprenditoriali stanno cercando di rilanciare, ha prodotto gravi guasti. Nel Cantone i salari sono da molti anni sensibilmente inferiori a quelli usuali in altre regioni elvetiche ed il reddito disponibile delle famiglie è molto al di sotto della media nazionale. La disoccupazione locale, in un mercato del lavoro competitivo, permane elevata, e solamente la forte flessibilizzazione e precarizzazione dell’impiego hanno permesso una parziale riduzione di questo fenomeno dopo i picchi degli anni ’90.
Il PS denuncia con forza questo stato di cose e rivendica conseguentemente l’adozione delle misure esposte agli obiettivi nr. 50-57. Esso sottolinea come una politica di rilancio debba fondarsi sulla coesione sociale e territoriale, sull’innovazione, sulla qualità e sul benessere dei lavoratori, non sulla riduzione di salari e diritti.
Il PS ritiene gli Accordi Bilaterali sulla libera circolazione della manodopera una grande opportunità per l’integrazione del mercato del lavoro insubrico, ma sostiene che tale integrazione, per non generare fenomeni perversi di concorrenza e di dumping sociale, debba realizzarsi in modo trasparente e governato. Le proposte del PS seguono i seguenti indirizzi:

- sostegno all’apertura positiva del mercato regionale del lavoro, fondata sull’informazione corretta dei lavoratori e delle imprese, sulla formazione del capitale umano come antidoto alle carenze e incomprensioni che rischiano altrimenti di manifestarsi nell’incontro tra domanda e offerta di lavoro, sulla diffusione dei contratti collettivi di obbligatorietà generale come strumento principale per combattere il dumping sociale;
- rafforzamento degli strumenti di controllo sui comportamenti scorretti e opportunistici delle imprese che intendono localizzarsi in Ticino e sfruttarne la posizione geo-politica per fare affari di corto respiro, privi di ricadute per l’economia cantonale;
- adozione di misure di contrasto e quando necessario di indennizzo sociale dei guasti provocati dai fenomeni di precarizzazione del mercato del lavoro, da finanziare chiamando alla cassa coloro che hanno utilizzato e utilizzano la flessibilizzazione spinta del lavoro per aumentare i loro profitti;
- sostegno di politiche di sviluppo regionale armonico e integrato dei territori, fondate su modelli di concertazione sull’uso delle risorse, come quelle stanziate ad esempio dalla LIM, a sostegno di progetti di coesione.

4.3. Politica di rafforzamento del capitale umano

La Svizzera ha bisogno di una politica attiva della formazione per finanziare la compatibilità sociale dei cambiamenti economici strutturali in atto. Senza una manodopera sufficientemente formata la Svizzera non saprà mantenere il vantaggio tecnologico di cui oggi dispone. E’ necessaria un’offensiva educativa, con particolare attenzione verso le persone che hanno una formazione obsoleta, le quali sono a rischio di disoccupazione cronica in caso di perdita del posto di lavoro.
La nuova Legge federale sulla formazione professionale, entrata in vigore il 1 gennaio 2004, implica una fase di transizione che apre possibilità di miglioramento sia per la formazione di base che per quella continua. Le ordinanze di formazione da essa previste diventeranno in questi anni, periodo di transizione e di completa revisione, il terreno per la generalizzazione delle prudenti novità insite nel nuovo contesto legislativo. Il  riconoscimento paritetico  delle organizzazioni del mondo del lavoro  padronali e sindacali per tutte le professioni è una delle grosse novità della nuova legge e dovrà portare i sindacati stessi   ad un rinnovamento culturale nella visione della formazione professionale, soprattutto per quanto riguarda il potenziamento delle loro capacità di intervento nel negoziato e nella redazione di queste ordinanze. Il PS dovrà contribuire a questo rinnovamento culturale e al potenziamento della strumentazione generale per il sostegno dello stesso, poiché attraverso queste ordinanze si gioca il destino del modello di  formazione trialistico, soprattutto quello dei giovani e degli adulti che scelgono la via della formazione professionale.

La revisione della Legge cantonale sulla formazione dell’autunno 2006, conseguente all’entrata in vigore della nuova legge federale, contiene alcune interessanti proposte di miglioramento, ma non si spinge fino a dove vorrebbe il PS. Il nodo centrale rimane quello del fondo cantonale per la formazione professionale, per il quale il PS si è attivato nel 2005 con il lancio di una specifica iniziativa popolare attualmente pendente. Il fondo è uno strumento indispensabile per far partecipare ai costi della formazione la gran parte delle aziende ticinesi che oggi non creano posti per apprendisti. Ricordiamo che la scarsa formazione è uno dei punti deboli dei giovani che si devono rivolgere al sostegno sociale per mancanza di lavoro.



5. SANITA’ E SOCIALITA’

5.1. Politica della salute

I. Tesi di fondo

66. E' necessario promuovere una politica pubblica intersettoriale che consideri la salute come bene fondamentale dell'individuo e garantire a tutti l'accesso ad un sistema sanitario di qualità attraverso una regolazione dell’offerta sanitaria da parte dello Stato.

67. E' necessario garantire l'equità nell’accesso e nel finanziamento del sistema sanitario.

68. E’ necessario lottare contro l’esplosione  dei costi della salute  attraverso la verifica dell’ efficacia delle  prestazioni e il controllo delle tariffe,  sostenendo  la pianificazione a livello nazionale della medicina di punta.

II. Obiettivi di politica federale

69. Vogliamo l’introduzione della cassa malattia unica federale.

70. Vogliamo la sostituzione del sistema antisociale dei premi pro capite dell'assicurazione malattia con premi stabiliti in funzione del reddito e del patrimonio. Come prima misura urgente  occorre ridurre i premi dell'assicurazione di base per le famiglie e per i salari medi e bassi

71. Non vogliamo riduzioni del catalogo delle prestazioni dell'assicurazione malattia.

72. Vogliamo l’applicazione di una pianificazione nazionale delle infrastrutture costose della medicina di punta che ponga fine all'anarchia creata dai Cantoni.

73. Vogliamo portare i prezzi dei farmaci alla media europea, incoraggiando il consumo dei medicinali generici con l’autorizzazione della loro importazione parallela.

74. Vogliamo portare un freno alla spirale che vede sempre più  medici prescrivere prestazioni inutili che generano di fatto un aumento dei costi della salute. Per questo  sosteniamo la generalizzazione del modello del medico di famiglia, l’instaurazione di reti sanitarie garanti della qualità, l’introduzione della carta-paziente e del budget per le cure ambulatoriali.

75. Vogliamo che vengano adottate migliori condizioni di lavoro per il personale sanitario, vogliamo sviluppare le cure negli istituti di cura e sociali e nei servizi a domicilio e migliorare il loro finanziamento.

76. Vogliamo l’introduzione di sistemi di controllo della qualità delle prestazioni e di adeguata formazione del personale sanitario.

III. Obiettivi di politica cantonale

77. Vogliamo adeguati limiti di reddito che diano diritto ai giusti sussidi ai premi di cassa malattia con particolare attenzione per i premi dei bambini 

78. Vogliamo l’adeguamento delle strutture sociosanitarie per coprire i bisogni crescenti della popolazione, garantendone e migliorandone l’offerta e l’accesso su tutto il territorio.

79. Vogliamo  un numero adeguato  di addetti del settore socio-sanitario, formati e qualificati.

80. Vogliamo che lo Stato promuova campagne di sensibilizzazione sui determinanti  che influiscono maggiormente sulla salute della popolazione (ambiente, lavoro, coesione  sociale), anche  nell’ottica  di prevenire il consumo di prestazioni sanitarie.

81. Vogliamo lo sviluppo e l'uso di strumenti appropriati per valutare l'impatto e le eventuali responsabilità sulla salute della popolazione delle principali politiche pubbliche e private.

5.2. Politica della sicurezza sociale

I. Tesi di fondo

82. La politica pensionistica non può fondarsi solo su considerazioni finanziarie, ma deve anche tenere conto delle difficoltà dei lavoratori più anziani nel mantenersi al passo con i tempi e delle realtà dei processi di lavoro. La gestione dei capitali del sistema pensionistico deve essere trasparente.

83. Le prestazioni alle persone ed i diritti individuali garantiti dalla sicurezza sociale devono permettere di mantenere il massimo grado di coesione possibile tra tutti i membri della società.

84. E’ necessario adattare le garanzie sociali ai mutamenti socio-economici e culturali prodotti dalle nuove forme di lavoro flessibile, dalla necessità di formazione permanente, dal diverso modo di vivere delle persone e delle famiglie.

85. Vanno considerate le esigenze di coloro che sono in difficoltà, ma va anche favorita l'autonomia di coloro che rischiano l'emarginazione attraverso interventi che prevengano la caduta nella rete sociale.

86. E’ necessario sviluppare progetti di prevenzione primaria intesa sia come promozione del benessere, sia come anticipazione dell'insorgere di problemi.



II. Obiettivi di politica federale

87. Vogliamo l’aumento delle rendite AVS fino alla completa copertura del minimo vitale.

88. Vogliamo l’adattamento delle rendite AVS al rincaro e agli aumenti reali dei salari affinché sia preservato il loro potere d'acquisto.

89. Vogliamo contrastare i propositi di innalzamento dell'età per l'accesso alle prestazioni AVS.

90. Vogliamo contrastare l'abolizione della rendita AVS per vedove senza figli.

91. Vogliamo l’introduzione di un modello credibile di accesso anticipato alle prestazioni AVS per tutti, anche per i lavoratori con redditi medio-bassi.

92. Vogliamo assicurare anche in futuro  il finanziamento dell'AVS e dell'AI attraverso gli utili della Banca Nazionale .

93. Vogliamo contrastare la riduzione del tasso di redditività annua dei capitali della previdenza professionale (II pilastro) e la riduzione dell'aliquota di conversione per il calcolo delle rendite.

94. Vogliamo che la soglia di accesso alla previdenza professionale venga ulteriormente abbassata affinché vengano inclusi i redditi dei lavoratori temporanei e a tempo parziale.

95. Vogliamo l’eliminazione degli svantaggi e delle discriminazioni per quanto concerne l'accesso dei disabili al lavoro, alla formazione, agli edifici ed istallazioni pubbliche, alle prestazioni e all’alloggio.

96. Vogliamo l’instaurazione dell'assegno di accompagnamento per i disabili che necessitano dell'assistenza di terzi in modo tale da permettere loro una libera scelta nel segno dell’autodeterminazione e dell’indipendenza.

III. Obiettivi di politica cantonale

97. Vogliamo il potenziamento del settore dei servizi di assistenza e cure a domicilio e dei servizi di appoggio come pure una dotazione di questi servizi di personale qualificato.

98. Vogliamo che l’evasione delle pratiche  AI sia accelerata per non lasciare nell’incertezza troppo a lungo le persone interessate.

5.3. Politica familiare

I. Tesi di fondo

99. E' necessario rivolgersi a tutti i nuclei familiari e prestare attenzione a nuove realtà familiari tipiche di una società più paritaria e multiculturale.

100. E' necessario prevenire povertà e isolamento delle famiglie, offrire sostegno economico ai nuclei familiari che ne hanno bisogno e offrire opportunità di accoglienza dei bambini durante il tempo di lavoro o di formazione dei genitori. 

101. Vogliamo il rafforzamento delle misure di protezione rivolte a tutti i soggetti membri delle famiglie, vittime della violenza intra ed extra familiare.

102. E’ necessario valorizzare il lavoro di cura ed educativo, promuovere una ripartizione più paritaria dei ruoli fra donna e uomo nella famiglia e ricercare una migliore compatibilità fra lavoro e famiglia.

II. Obiettivi di politica federale

103. Vogliamo l’introduzione di congedi familiari retribuiti per la cura dei fanciulli ammalati.

104. Vogliamo lo sviluppo della formazione dei genitori e della consulenza familiare.

105. Vogliamo il consolidamento da parte della Confederazione di un programma per incitare finanziariamente i Cantoni e i Comuni a creare dei luoghi di accoglienza per la prima infanzia.

106. Vogliamo l’instaurazione di un regime federale di prestazioni complementari per famiglie con reddito basso sul modello degli assegni familiari ticinesi.

107. Vogliamo l’abolizione, nell'ambito dell'assicurazione malattia obbligatoria, dei premi per i fanciulli.

III. Obiettivi di politica cantonale

108. Vogliamo concretizzare il modello dello sconto d'imposta in sostituzione della deduzione ordinaria per figli a carico.

109. Vogliamo favorire l’accesso dei genitori alle informazioni sugli aiuti e sulle strutture di sostegno delle famiglie.

110. Vogliamo la sensibilizzazione di tutte le istanze cantonali e comunali affinché le loro politiche siano favorevoli alle famiglie e la sensibilizzazione dell’economia a ricercare una maggiore compatibilità fra famiglia e lavoro e/o formazione nonché ad accordare la necessaria flessibilità alle lavoratrici e ai lavoratori con responsabilità familiari.

111. Vogliamo il rafforzamento della rete di protezione dei soggetti (minori e adulti) in difficoltà.

5.4. Politica delle dipendenze

I. Tesi di fondo

112. La lotta alle dipendenze deve concentrarsi sulla prevenzione coerente dell'abuso di sostanze nocive legali e illegali, più che sulla lotta alla reperibilità della singola sostanza. Essa deve mirare ad una presa di coscienza, soprattutto da parte dei giovani, dei rischi conseguenti all'abuso e concentrare lo sforzo repressivo sui traffici.

II. Obiettivi di politica federale

113. Vogliamo  una revisione della Legge federale sugli stupefacenti che porti alla depenalizzazione del consumo di canapa e ad un rafforzamento della politica di protezione della gioventù. Vogliamo una migliore  gestione del problema piuttosto che  il semplice e facile proibizionismo.

114. Vogliamo un sostegno concreto alla politica dei quattro pilastri (prevenzione, terapia, riduzione del danno, repressione).

III. Obiettivi di politica cantonale

115. Vogliamo l’adozione di programmi di intervento mirati soprattutto a prevenire l’abuso di alcol e di tabacco da parte dei giovani.

116. Vogliamo l’adozione e la realizzazione di iniziative di prevenzione delle dipendenze e promozione della salute rivolte ai giovani, ai genitori, alle scuole, ai Comuni.  

117. Vogliamo che accanto ad altre misure legate alla prevenzione delle dipendenze venga introdotta la somministrazione controllata di eroina.

5.5. Politica dell'alloggio

I. Tesi di fondo

118. E' necessario migliorare sensibilmente il monitoraggio della situazione per disporre di basi di conoscenza adeguate.

119. Il diritto all'alloggio, riconosciuto dalla costituzione cantonale come obiettivo sociale, deve essere concretizzato.

II. Obiettivi di politica federale

120. Vogliamo la messa in vigore integrale ed un adeguato finanziamento della nuova legge federale sulle abitazioni sussidiate (LPA).

III. Obiettivi di politica cantonale

121. Vogliamo la messa in cantiere di un nuovo progetto ad ampio raggio di promozione nel settore dell'alloggio, anche tramite la nuova legge federale sulle abitazioni sussidiate (LPA).

122. Vogliamo il superamento del tabù della non partecipazione dell'ente pubblico alla proprietà di alloggi in locazione, per esempio acquistando immobili messi all'asta togliendoli così dal mercato speculativo, in modo da poter creare un parco alloggi significativo da mantenere costantemente e da remunerare adeguatamente, quantomeno con l'obiettivo della copertura integrale di tutti i costi diretti e indiretti. 


COMMENTO E STATO DEL DIBATTITO

5.1. Politica della salute

Diversi obiettivi di politica federale della salute (nr. 69-76) erano contenuti nelle proposte dell'iniziativa popolare federale "la salute a prezzi accessibili", purtroppo respinta da popolo e Cantoni il 18 maggio 2003. In particolare quell’iniziativa conteneva la proposta di cambiamento del sistema di finanziamento dei premi di cassa malattia (obiettivo nr. 70). Dopo questo voto negativo popolo e Cantoni saranno chiamati a pronunciarsi nuovamente sul tema nel marzo 2007 su un’iniziativa popolare federale, sostenuta dal PS, che propone sia una cassa malattia unica federale, sia un sistema di finanziamento in base a reddito e patrimonio degli assicurati. La concorrenza tra casse malattia private, principio fondatore della LAMal, che avrebbe dovuto tenere bassi i prezzi, non funziona e, a ben vedere, non può nemmeno funzionare, in quanto gli assicuratori malattia sono tenuti a fornire le stesse prestazioni per l'assicurazione di base. Un'unica cassa nazionale d'assicurazione malattia consentirebbe di garantire la qualità delle prestazioni e di meglio controllare i costi. Il PS intende garantire il principio dell'equità d'accesso alla sanità, rifiutando in modo categorico la medicina a due velocità. Per questo sostiene la medicina pubblica e promuove la qualità, da raggiungere con un controllo costante del livello qualitativo dell'offerta e della formazione del personale.

Sul piano cantonale i nostri obiettivi (nr. 77-81) sono diametralmente opposti a quelli della maggioranza del Consiglio di Stato. Una situazione difficile, soprattutto perché questo confronto aperto avviene  proprio nel settore di cui è responsabile l'eletta socialista nel Governo cantonale. La maggioranza governativa è stata per ora fermata nella sua furia risparmista ai danni dei servizi sociosanitari dal voto popolare del 12 marzo 2006 e in quella ai danni delle cittadine e dei cittadini di classe modesta e media sui sussidi ai premi di cassa malattia da una sentenza del Tribunale cantonale delle assicurazioni dell’ottobre 2006 provocata da alcuni casi singoli che si sono rivolti alla giustizia con l’assistenza del PS. Ma nel prossimo futuro il confronto su questi temi riprenderà certamente, da un lato in occasione del passaggio di competenze nel settore sociale dalla Confederazione ai Cantoni a seguito della Nuova perequazione finanziaria Confederazione/Cantoni (NPC), dall’altro con l’introduzione del criterio del reddito disponibile per l’accesso ai sussidi di cassa malattia. Il PS ha pendente un’iniziativa popolare consegnata nel 2005 per una riforma del sistema dei sussidi che vada in questa direzione, ma nel contempo escluda risparmi lineari. A dipendenza delle risposte da parte delle forze politiche e se del caso del popolo, si potrà comprendere a medio termine quali saranno le reali prospettive per la politica cantonale in questo complesso settore. 
Accanto alla lotta ai tagli alle prestazioni sociali ai cittadini, il PS ritiene necessario un potenziamento dei servizi socio-sanitari (case per anziani, servizi a domicilio, consultori, istituti sociali, ecc.) in base al reale bisogno ed un conseguente potenziamento del personale addetto (obiettivi nr. 78 e 79). Pure importante anche il nuovo orientamento della politica verso gli invalidi (cfr. scheda 8.2. Linee direttive 2004-2007), ambito particolarmente confrontato con l’abbandono di una parte importante del settore da parte della Confederazione entro fine 2007 a seguito della NPC, di cui si è già detto più sopra.
Rimangono infine gli obiettivi nr. 80-81, che hanno una valenza preventiva, poiché cercano di affrontare le problematiche legate alla salute dal versante delle cause di malattia, piuttosto che da quello della cura della stessa e/o del suo finanziamento.

5.2. Politica della sicurezza sociale

La sicurezza sociale attuale, fondata soprattutto sulle grandi assicurazioni sociali federali, funziona con un sistema di redditi di sostituzione chiamati a compensare delle disfunzioni puntuali (malattia, invalidità, disoccupazione, vecchiaia). Ma in un contesto di precarietà crescente, di accentuata disuguaglianza dei redditi e di frammentazione, lo Stato sociale non può intervenire solo passivamente con questa logica indennizzatrice. Si intravede sempre più la necessità di trovare nuovi strumenti di intervento, permettendo soluzioni valide a problemi che sono specifici e molto differenti gli uni dagli altri. Nonostante questa necessità e le lacune della rete sociale attuale, la destra rifiuta ogni proposta volta al suo miglioramento, favorendo di fatto uno Stato sempre meno sociale. Oggi chi è al beneficio dell'AVS fatica a vivere. Cio' perché, nonostante un mandato costituzionale chiaro, l'AVS non assicura il minimo vitale. Inoltre chi esegue un lavoro a tempo parziale, non sempre ha accesso al II. pilastro. La destra oggi non solo si oppone alle migliorie necessarie, ma ha messo in atto una vera e propria offensiva contro il sistema della sicurezza sociale. 
Il PS da sempre si batte per la sicurezza e per la giustizia sociale. La Svizzera è uno dei Paesi più ricchi al mondo e può dunque permettersi una buona previdenza, finanziando lo sviluppo e il consolidamento della rete sociale. Occorre garantire dignità all'anziano, il quale deve poter beneficiare di un'adeguata sicurezza materiale. I disabili e coloro che necessitano di cure devono poter far valere i propri diritti e devono poter contare sulla solidarietà del resto della popolazione.
La XI. revisione dell'AVS non permetteva di raggiungere nessuno degli obiettivi del PS in questo ambito specifico (obiettivi nr. 87-92) e fortunatamente è stata sonoramente bocciata dal popolo il 16 maggio 2004. In merito all'uso degli utili della Banca Nazionale in favore dell'AVS (obiettivo nr. 92) ricordiamo che purtroppo popolo e Cantoni hanno largamente respinto nel settembre 2006 un'iniziativa popolare federale socialista che intendeva allocare questi proventi per l’AVS.
Anche il settore delle casse pensione (II. Pilastro), fondato sul principio della capitalizzazione, ha avuto le sue grosse difficoltà negli scorsi anni, scosso largamente dalla debacle dei mercati finanziari di inizio millennio. Nel 2002 e 2003 sono state prese a proposito della previdenza professionale delle decisioni drastiche, estremamente penalizzanti per gli assicurati, con la riduzione di quasi il 50% del tasso di redditività dei capitali di vecchiaia e con la consistente riduzione dell'aliquota di conversione per il calcolo della rendita annua per la parte extra-obbligatoria (modello cosiddetto Winterthur). L’ultima revisione della legge LPP (obiettivi nr. 93-94) ha portato qualche miglioramento, ma ancora insufficiente.
Per quanto riguarda il settore dell'invalidità, malgrado la bocciatura il 18 maggio 2003 dell'iniziativa popolare federale "parità di diritti per i disabili", si segnala l'entrata in vigore il 1. gennaio 2004 della nuova Legge sull'eliminazione degli svantaggi dei disabili, controprogetto indiretto all'iniziativa, e della IV. revisione della legge AI. Questi nuovi strumenti costituiscono parzialmente dei passi nella giusta direzione (obiettivi nr. 95 e 96), ma già con la V. revisione della legge AI, approvata dalle Camere nell’autunno 2006, ha fatto ingresso sulla scena politica la critica grossolana contro l’istituto dell’AI proveniente da destra. Su questo progetto, benché il PSS abbia deciso di non sostenere il referendum, una posizione diversa è stata assunta dal PS cantonale.

Sul piano cantonale il cantiere più importante nel settore della politica sociale è senza dubbio quello dell’assistenza e delle cure a domicilio (Spitex), che secondo la scheda 8.1. Linee direttive 2004-2007 doveva essere potenziato dal 2005 ma che invece attualmente arrischia fortemente di essere penalizzato dalla politica dei risparmi. Spiace invece constatare che la problematica dei tempi lunghi di risposta alle domande AI di cui all’obiettivo nr. 98 non venga considerata dal Consiglio di Stato come tale (cfr. scheda 8.4. Linee direttive 2004-2007).

5.3. Politica familiare

I cambiamenti avvenuti nel modo di vivere e di lavorare hanno trasformato l'istituto della famiglia e hanno fatto emergere nuove realtà. Le trasformazioni sono conseguenti sia a processi demografici e sociali che a scelte e comportamenti individuali: famiglie più piccole, forme di vita familiare diversificate, instabilità della coppia, procreazione più tardiva, diminuzione della natalità, nuovi ruoli economici e sociali di donne, giovani e bambini sono tutti fattori che hanno concorso alla mutazione della famiglia e che devono essere considerati appieno nella definizione di una politica familiare coerente.
A livello federale si è finalmente conclusa, anche se con un modello minimalista, la questione dell’assicurazione maternità, entrata in vigore il 1. luglio 2005. Rimangono però aperti numerosi problemi. Di natura sociale (obiettivo nr. 103), legati alla disponibilità di strutture adeguate (obiettivo nr. 105), di natura economica (obiettivi nr. 106-107), tutti progetti che necessitano nuove risorse e che hanno nella crisi finanziaria dello Stato lo scoglio più importante da superare. Da segnalare come positiva, anche se non particolarmente coraggiosa, la riforma degli assegni familiari di base approvata dal popolo il 26 novembre 2006.

A livello cantonale il Ticino può dirsi all’avanguardia in questo ambito, sia per la sua Legge sugli assegni familiari del 1997 riveduta nel 2002, sia per il suo modello di Scuola dell’infanzia, sia per l’adozione nel 2003 della Legge per le famiglie. Questo ultimo atto ha radunato in un testo unico e più moderno tutte le norme di promozione delle attività a favore del nucleo familiare e tutte le disposizioni di protezione delle famiglie e delle sue componenti più deboli, ma trattandosi di una legge di promozione la sua efficacia dipenderà soprattutto dalla disponibilità di risorse allocate per la sua applicazione.
Per rafforzare il sostegno finanziario alle famiglie del ceto medio-basso rimane sul tappeto la proposta di trasformare le deduzioni fiscali per figli, concesse a tutti i contribuenti, in sconti di imposta unitari (obiettivo nr. 108), una sorta di secondo assegno per figli il cui valore non dipenderebbe dal reddito imponibile dei genitori come accade ora. In questo delicato settore, forse più che in altri, appare centrale il lavoro di sensibilizzazione verso i decisori istituzionali e l’economia affinché scelte compiute in altri ambiti quali l’ambiente, la pianificazione del territorio, l’alloggio, la mobilità, la scuola, il mondo del lavoro ecc. considerino le esigenze delle famiglie (obiettivo nr. 110). Creare condizioni di vita favorevoli alle famiglie è la premessa indispensabile per la riuscita della politica familiare. In questa direzione dovrebbe muoversi l’Osservatorio cantonale della politica familiare previsto dalla nuova Legge per le famiglie.

5.4. Politica delle dipendenze

Al centro di una battaglia ideologica negli anni ’90 a livello federale (iniziativa popolare “Gioventù senza droghe”, iniziativa popolare “Droleg”, misure contro le scene aperte della droga, sperimentazione della somministrazione controllata di eroina ai tossicomani incalliti), la questione delle dipendenze è rimasta tra quelle che dividono maggiormente l’opinione pubblica e le forze politiche. Ad inizio del presente decennio al centro del dibattito vi è stata la revisione della Legge federale sugli stupefacenti, il cui progetto, comprendente la spinosa questione della depenalizzazione della canapa, si è scontrato con la decisione del settembre 2003 del Consiglio Nazionale di non entrata in materia. Accanto alle problematiche delle droghe illegali rimangono aperti quelli causati dalle sostanze legali (alcool e tabacco), non meno complessi e preoccupanti.
Il PS sostiene la politica federale dei 4 pilastri (prevenzione, terapia, riduzione del danno, repressione) e la visione del progetto di nuova Legge federale sugli stupefacenti. Attendiamo che il Consiglio federale riproponga la questione nei termini fin qui seguiti (obiettivo nr. 113).

Sul piano cantonale riteniamo prioritario oggi mettere a punto dei programmi di intervento rivolti in particolare ai giovani nel settore delle sostanze legali, tabacco e alcool, il cui consumo problematico non pare sufficientemente gestito (obiettivi nr. 115-116). Per i tossicomani cronici deve essere possibile anche nel nostro Cantone introdurre un programma di somministrazione controllata di eroina, modello già sperimentato con buoni risultati in altri Cantoni (obiettivo nr. 117).

5.5. Politica dell’alloggio

A livello federale la politica dell’alloggio poggia essenzialmente su due pilastri: le legislazioni in materia di alloggi sussidiati ed accesso alla proprietà e le regole del contratto di locazione (Codice delle obbligazioni). 
Nel 2003 le Camere federali hanno adottato una nuova legge federale sulle abitazioni sussidiate, di più semplice applicazione rispetto alle soluzioni trovate nella legge del 1974, ma non accompagnata da finanziamenti adeguati, bloccati dal programma di risparmi della Confederazione. Senza la messa in vigore completa ed il finanziamento di questa legge il mandato costituzionale di promozione delle abitazioni a pigione moderata non viene sostanzialmente adempiuto per cui il PS si oppone a questo stato di fatto (obiettivo nr. 120). 
Votata pure dalle Camere nel dicembre 2002 una modifica del Codice delle obbligazioni al capitolo “calcolo sugli affitti” decisamente negativa per gli inquilini, poi spazzata via da un referendum popolare sostenuto dal PS l’8 febbraio 2004. In questo ambito, dopo una nuova consultazione su un nuovo progetto finita in un nulla di fatto, si attende una possibile mini-riforma per via di ordinanza da parte del Consiglio federale.

Sul piano cantonale, non disponendo di competenze normative, la politica dell’alloggio è fortemente legata a quella federale in materia di abitazioni sussidiate. L’obiettivo nr. 121 si ricollega a questa tradizione, mentre l’obiettivo nr. 122 chiede il superamento del tradizionale tabù sull’intervento del settore pubblico nella costruzione o l’acquisto di alloggi. La presenza di un parco alloggi di proprietà pubblica significativo, da pianificare a lungo termine, sarebbe vantaggiosa sia per la gestione delle situazioni sociali problematiche, sia per la sua funzione economica di calmiere dei prezzi del mercato.



6. SCUOLA, FORMAZIONE E CULTURA

6.1. Scuola e formazione

I. Tesi di fondo

123. La formazione dei giovani e degli adulti è un diritto universale: l’accesso a una formazione completa e di qualità deve essere garantito a tutti.

124. La formazione deve essere improntata ai principi della democrazia, del pluralismo e della laicità e tendere all’integrazione di tutte le componenti della società.

125. In un’ottica di adeguata ridistribuzione della ricchezza, lo Stato deve investire massicciamente nella formazione dei giovani e degli adulti, destinandovi le risorse finanziarie, politiche e culturali necessarie. Lo Stato deve garantire gli opportuni sostegni a chi ne ha necessità.

126. La definizione degli orientamenti generali sulla formazione deve rimanere un compito esclusivo dell’ente pubblico.

127. Affinché si costruisca uno spazio della formazione coerente e armonizzato, è necessario un coordinamento strategico tra le diverse strutture che si occupano di formazione.

128. L’autonomia degli istituti, specie di quelli universitari, deve essere accompagnata da trasparenza. Queste istituzioni devono mostrarsi aperte a un costante dialogo pubblico.

129. Tutti coloro che sono direttamente o indirettamente coinvolti in un processo formativo devono vedersi riconosciuto il diritto di partecipare alle decisioni che riguardano la formazione stessa.

II. Obiettivi di politica federale

130. E’ necessario opporsi alle pressioni a livello internazionale che muovono verso una liberalizzazione del mercato della formazione (GATS), in un’ottica di esasperata competizione e di esplicito funzionalismo utilitaristico. 

131.  E’ necessario stabilire una normativa quadro costituzionale che attribuisca alla Confederazione la competenza di coordinare i regimi scolastici dei Cantoni, nel rispetto e nella tutela delle peculiarità delle minoranze (in questo senso, ad esempio, va preservato e difeso il “modello ticinese” - cantonale - del liceo quadriennale). 

132. I centri di formazione svizzeri devono trovare una distribuzione il più possibile equa e omogenea su tutto il territorio nazionale. E’ necessario riequilibrare l’attribuzione delle risorse anche dal profilo delle competenze e delle specializzazioni, tra discipline scientifiche e umanistiche, ecc.

133. Si chiede una legislazione federale sulle borse di studio (orientata verso una borsa di studio unica sul piano federale) che si faccia carico per esempio anche della compensazione dei costi che devono sopportare gli studenti che studiano fuori dal Comune di domicilio.
Coloro che riprendono una formazione devono poter beneficiare di borse di studio indipendentemente dalla loro età; di conseguenza, vincoli del genere vanno soppressi. 

III. Obiettivi di politica cantonale

134. Le strutture scolastiche devono rispondere il più possibile alle esigenze e ai bisogni delle famiglie. È pertanto necessario promuovere l’introduzione e il rafforzamento dell’orario scolastico continuato, delle mense scolastiche, di interventi di sostegno e di accompagnamento educativi all'inizio e alla fine della giornata, dei servizi parascolastici in generale. Tali risposte ai bisogni devono essere armonizzate con quelle previste nell’ambito della politica familiare da questo stesso Piano delle politiche.

135. La scuola dell’obbligo è il luogo più importante per l’integrazione: deve quindi essere la sede privilegiata per l’educazione all’alterità, alla convivenza civile e alla pace. Devono essere studiate e adottate misure specifiche di integrazione di ogni forma di “differenza”, quali ad esempio corsi di lingue per gli allievi di famiglie immigrate, classi meno numerose, insegnanti d'appoggio, organizzazione di corsi di lingua e cultura d’origine.

136. La scuola dell’obbligo deve continuare a essere completamente gratuita (frequenza, materiale, trasporti). Per le scuole del livello secondario (licei, scuole professionali ecc.) deve essere mantenuta la gratuità dell’iscrizione.

137. Il settore della scuola dell'infanzia e della scuola dell’obbligo deve essere rafforzato e migliorato attraverso l’impulso all'innovazione pedagogico-didattica, la cantonalizzazione e il potenziamento del sostegno pedagogico, in particolare aumentando la dotazione oraria degli istituti e prevedendo il graduale inserimento di nuove figure educative. Lo statuto degli insegnanti deve essere adeguato ai nuovi compiti educativi imposti da una società in continua e rapida evoluzione; in quest’ottica gli insegnanti devono poter beneficiare di un aggiornamento permanente.

138. Occorre garantire nelle scuole comunali equità tra i diversi istituti scolastici, mettendo a disposizione dei circondari e dei comuni le risorse necessarie, mantenendo sedi decentrate e parificando i salari dei docenti della scuola dell’infanzia a quelli dei colleghi della scuola elementare.

139. E’ necessario sviluppare una reale autonomia degli istituti medio superiori. Sono da prevedere maggiori dotazioni finanziarie sia per l’insegnamento differenziato, volto a migliorare l’apprendimento degli allievi meno favoriti, sia per l’aggiornamento degli insegnanti. Una più incisiva offerta nella formazione differenziata permetterà di rispondere con più efficacia al sistema delle lezioni private a carico delle famiglie.

140. Occorre agire affinché per la formazione professionale di base dei giovani con difficoltà e per le professioni meno riconosciute sul piano sociale siano riservati sforzi e risorse almeno pari a quelli investiti per pubblici favoriti e professioni più ambite.

141. L’intero sistema formativo deve essere sviluppato in un’ottica di integrazione tra istituzioni scolastiche, centri di ricerca e aziende, sul modello europeo delle cosiddette “learning regions”. I diversi centri di ricerca e formazione devono essere  coordinati in una rete di centri di competenza integrati e complementari. 

142. Occorre estendere la creazione di fondi per la formazione professionale settoriali, previsti dalla nuova Legge federale sulla formazione professionale, mirando però alla costituzione di quello cantonale. In via transitoria le aziende che si impegnano nella formazione di base e permanente devono poter godere di agevolazioni (fiscali, nei concorsi ecc.).

143. La formazione permanente deve sottostare a un sistema unico e trasparente che riconosca e certifichi le offerte formative. La promozione del diritto alla formazione permanente deve passare attraverso maggiori investimenti nel settore; devono essere in particolare sostenute le donne, fortemente sottorappresentate, i giovani più deboli e gli adulti esclusi in passato. Le possibilità di accesso a un certificato di capacità professionale devono essere rese più flessibili attraverso opportune modifiche, grazie alle aperture assicurate dalla nuova Legge federale sulla formazione professionale.

144. I servizi che si occupano dell’applicazione della Legge contro la disoccupazione e quelli della Divisione della formazione professionale che promuovono la formazione degli adulti devono avere un coordinamento interdipartimentale.

145. Le borse e i prestiti di studio, gli assegni di riqualificazione e di aggiornamento permanente devono essere potenziati attraverso il finanziamento congiunto da parte dello Stato, dell'economia, dell'assicurazione disoccupazione secondo modelli integrati e armonici che favoriscano comunque il diritto fondamentale alla formazione di base e permanente senza limitazioni artificiali (ad esempio sulla base dell’età).

146. E’ necessario sviluppare una politica di pianificazione universitaria, accompagnata da un ampio confronto nel paese, che sappia individuare tendenze di sviluppo, qualificanti e di reale eccellenza, che siano legate al territorio di riferimento e che contribuiscano alla crescita complessiva del Paese. Le offerte esistenti devono essere coordinate, evitando la dispersione di risorse.

147. Il sistema universitario deve essere democratico e trasparente. Il corpo docente, il corpo intermedio e gli studenti devono potere essere rappresentati negli organismi di governo delle istituzioni universitarie. L’offerta didattica e l’attività di ricerca devono essere sottoposte a verifiche di qualità svolte da organismi esterni e indipendenti. Le nomine del personale docente devono avvenire secondo i criteri della pubblicità, del merito, della qualità scientifica delle candidature. 

148. Deve proseguire il processo di qualificazione della SUPSI, in modo che essa divenga sempre più un centro di competenza al servizio dell'innovazione sociale ed economica del Cantone, e nel contempo un polo di eccellenza in grado di offrire i suoi servizi in un'ottica di sviluppo transfrontaliero. Vanno pertanto chiariti gli aspetti ancora aperti relativi alla normalizzazione con i sistemi europei. I livelli di accesso e i titoli erogati devono essere armonizzati con quelli in vigore nella UE.


6.2. Cultura

I. Tesi di fondo

149. La cultura deve essere vista come luogo della pluralità di espressione, aperta alla possibilità di critica.

150. Si deve evitare di cedere alla tentazione crescente di concentrare la maggior parte delle risorse pubbliche destinate alla cultura verso pochi e ambiziosi progetti culturali a forte richiamo. Risorse adeguate devono continuare a essere indirizzate verso tutte le componenti di politica culturale (biblioteche, archivi, piccoli musei, iniziative minori).

151. Nella rete dei servizi e delle offerte di beni immateriali, deve trovare adeguato spazio la valorizzazione delle culture e delle idee di società altre e delle minoranze.

II. Obiettivi di politica federale

152. E’ attualmente in corso una importante fase di consultazione per le due principali normative che dovrebbero regolare sul piano nazionale il settore culturale: la legge sulla promozione della cultura e quella su Pro Helvetia. In questo contesto occorrerà dunque in particolare vigilare sulla salvaguardia della valorizzazione di tutte le espressioni culturali, soprattutto in un sistema che prevede di coinvolgere il pubblico e i privati nella promozione e nello sviluppo di progetti culturali.

153. Nell'elaborazione delle normative che regolano le attività culturali del Paese e il loro incoraggiamento si deve tenere conto delle pluralità linguistiche e culturali nazionali. Le pluralità sono rappresentate dalle diverse componenti storiche del Paese, ma anche dalle nuove realtà linguistiche e culturali.

154. Occorre vigilare affinché sistemi misti di promozione della cultura che coinvolgano il pubblico e il privato garantiscano la salvaguardia della sensibilità nei confronti di progetti culturali non necessariamente redditizi a breve termine sul piano finanziario.

155. Occorre garantire che alle istituzioni di conservazione e di promozione del patrimonio culturale nazionale (archivi storici federali, biblioteca federale, musei nazionali ecc.) siano assicurati mezzi sufficienti a consolidare e  conservare la loro vocazione primaria.

III. Obiettivi di politica cantonale

156. Devono essere potenziate e coordinate la protezione del territorio, quella dei beni culturali, quella della memoria collettiva della popolazione. Tale sforzo deve riguardare tutto il Cantone nella sua globalità, senza dimenticare le zone periferiche. La tutela del patrimonio culturale cantonale deve essere rafforzata attraverso opportuni strumenti legislativi (realizzazione della legge sugli archivi; discussione della possibilità di adottare una legge-quadro sulla cultura). 

157. Occorre trovare una soluzione organica alle richieste di spazi per centri socio-culturali alternativi e/o autogestiti: chi ha sviluppato progetti o modelli di vita alternativi ha il diritto di avere spazi adeguati alla loro libera espressione e manifestazione. 

158. Ogni minoranza ha il diritto di esprimere le proprie idee e la propria cultura. Le comunità straniere in Ticino, le associazioni di solidarietà, i gruppi di sostegno a categorie o gruppi marginali o in difficoltà devono trovare spazi e mezzi adeguati per l’esercizio delle loro attività. Il dialogo interculturale deve essere incoraggiato sostenendo istituzioni,  associazioni e gruppi che si muovono in questa direzione.

159. La dotazione finanziaria degli istituti di ricerca e delle borse cantonali per la ricerca scientifica deve essere incrementata. La rete di biblioteche, archivi, cinema, teatri deve essere adeguatamente distribuita sul territorio.


COMMENTO E STATO DEL DIBATTITO

6.1. Scuola e formazione 

6.1.1. La scuola ticinese

Se nel quadriennio 1999-2003 il tema di politica scolastica più dibattuto è stato quello del finanziamento delle scuole private, risoltosi il 18 febbraio 2001 con la sonora bocciatura dell’iniziativa popolare lanciata dagli ambienti che le sostenevano, nel quadriennio in corso il problema prioritario si pone a livello delle risorse disponibili. Unitamente alla socialità, la scuola costituisce infatti un ambito di spesa importante per il Cantone e, come la socialità, risulta essere particolarmente sotto tiro in questo periodo di crisi finanziaria. Malgrado le rassicurazioni ribadite anche nella scheda 2.3. Linee direttive 2004-2007, le misure prese con il Preventivo dello Stato 2004, contestate da tre referendum popolari, hanno rappresentato segnali pericolosi, poiché sono state prese al di fuori da qualsiasi concertazione o accordo complessivo.
Contrariamente a quanto sembra lasciar credere il Consiglio di Stato nella scheda 2.1. Linee direttive 2004-2007, la questione del ruolo educativo e formativo della scuola è intimamente legata a quella dello sviluppo di una serie di servizi scolastici e parascolastici. I servizi scolastici, come il sostegno pedagogico o i servizi per gli alloglotti, permettono di garantire la massima integrazione possibile di tutti gli allievi sottoposti all’obbligo di frequenza e vanno mantenuti e/o potenziati in funzione di questo fine (obiettivi nr. 134-135). I servizi parascolastici, sebbene costituiscano prestazioni non strettamente connesse con il ruolo educativo e formativo della scuola, servono a garantire condizioni di base preliminari su cui possa poggiare l’intervento scolastico e per questo vanno anch’essi sviluppati. In altre parole, se alla scuola si chiede oggi di educare e formare, si chiede di farlo compatibilmente con il rispetto delle esigenze degli allievi e delle famiglie. Ciò significa che difficilmente essa, o in termini più generali l’ente pubblico, potranno rinunciare a compiti parascolastici che costituiscono la base preliminare sulla quale impostare educazione e formazione. Al contrario questi servizi andranno sviluppati secondo i bisogni espressi dalla popolazione, anche nell’interesse della scuola stessa.
A parere del PS le risorse a disposizione della scuola dovranno essere distribuite equamente sul territorio, garantendo un servizio pubblico gratuito per una serie di prestazioni di base (obiettivo nr. 147) ed evitando disparità tra i vari istituti scolastici (obiettivo nr. 149, cfr. al proposito scheda 2.2. Linee direttive 2004-2007). Nelle preoccupazioni di carattere generale del Consiglio di Stato da noi condivise vi è la garanzia di un’offerta formativa di qualità (cfr. schede 2.4. e 2.5. Linee direttive 2004-2007), una garanzia che passa anche attraverso il riconoscimento del ruolo dei docenti e della loro formazione (obiettivi nr. 137 e 139), come pure attraverso il potenziamento del settore della formazione continua (cfr. scheda 2.8. Linee direttive 2004-2007). Il PS intende peraltro seguire con attenzione in particolare i risultati dei primi anni di attività dell’Alta scuola pedagogica (ASP) e delle altre strutture formative presenti sul territorio, per il cui coordinamento il Gruppo parlamentare ha presentato nel corso dell’attuale legislatura alcuni atti specifici.
Il PS intende mantenere un’analoga attenzione anche attorno ai temi che rivestono portata generale e/o investono scelte di politica federale, primi fra tutti quelli relativi alla questione dell’insegnamento delle lingue e le conseguenti scelte nell’offerta formativa sul piano cantonale (ricadute e risultati della riforma 3 scuola media ecc.) e quelli che si riferiscono all’armonizzazione intercantonale dei sistemi scolastici (Harmos).

6.1.2. La formazione professionale in Ticino

La centralità di un’offerta formativa completa e di buon livello nel settore professionale per lo sviluppo del Ticino è almeno nominalmente riconosciuta da tutti (si veda la scheda 2.8. Linee direttive 2004-2007, II aggiornamento); per alcune considerazioni al proposito, si rinvia alle valutazioni formulate al capitolo 4.3. di questo Piano delle politiche, in particolare a quelle relative alla nuova Legge federale sulla formazione professionale, entrata in vigore il 1 gennaio 2004. 

La recente revisione della Legge cantonale sulla formazione, conseguente all’entrata in vigore della nuova legge federale, contiene, come si è rilevato, alcune interessanti proposte di miglioramento, ma lascia al contempo alcuni aspetti importanti senza una risposta adeguata. In questo contesto si tiene a ricordare anche in questa sede l’iniziativa popolare lanciata dal PS nel 2005 per la creazione di un fondo cantonale per la formazione professionale, misura non contemplata dalle proposte legislative e attualmente in discussione presso la Commissione speciale scolastica del Gran Consiglio, richiamata pure dal piano delle politiche (obiettivo nr. 142). Sempre in questa direzione, il PS aveva avanzato nel 2003 un’iniziativa parlamentare per introdurre nella medesima legge cantonale sulla formazione professionale un fondo cantonale finanziato dalle imprese interinali e destinato alla formazione dei lavoratori a "prestito". L’iniziativa era parte integrante di una strategia articolata in cinque iniziative parlamentari e una mozione che formulavano proposte concrete per il rilancio dell’occupazione e dell’economia (si veda il documento “Lavoro e occupazione – Documento del PS ticinese per migliorare la situazione sul fronte dell’aiuto ai disoccupati e il sostegno alle imprese”). Ancora il PS ha chiesto (questa volta con successo), nel 2004, che il Consiglio di Stato intervenga affinché l’impegno formativo delle aziende nel settore della costruzione venga riconosciuto quale criterio positivo per l’aggiudicazione di appalti; e che la riqualificazione e la formazione professionale possano essere praticate dal lavoratore (in particolare dalle lavoratrici, fortemente penalizzate nella formazione professionale, cfr. obiettivo nr. 143) anche dopo i 39 anni, potendo beneficiare degli assegni e delle borse di studio (per il tema borse di studio cfr. obiettivo nr. 145) . 

6.1.3. L’Università e la SUPSI

L’Università della Svizzera italiana ha dieci anni di vita. Il bilancio che il PS trae da questo primo significativo segmento di attività si discosta, per alcuni aspetti anche in modo vistoso, dalla valutazione acriticamente  trionfalistica che l’USI  fa del proprio operare, valutazione troppo spesso assunta senza un’adeguata distanza critica dal Governo. Il PS ritiene che la politica universitaria ticinese debba essere oggetto di un’approfondita pianificazione, analogamente a quanto si fa per prassi consolidata nelle altre università svizzere, e che alla definizione di ciò che l’Università può e deve rappresentare nell’interesse della comunità tutta sia chiamato a partecipare il Paese, stimolando il dibattito e il confronto pluralistico e aperto (cfr. obiettivo nr. 146). Una riflessione generale e una conseguente strategia pianificatoria è poi strumento fondamentale per costruire una offerta nella formazione di terzo livello che sia organica e coerente, in cui USI e SUPSI si completino senza inutili sovrapposizioni e doppioni in un’offerta rispettosa delle diverse esigenze degli studenti, del territorio e del mercato del lavoro. Per garantire una formazione di buon livello, che renda attrattiva l’offerta universitaria ticinese, le strutture universitarie devono puntare alla trasparenza, a una rigorosa selezione del personale docente e delle offerte didattiche, senza indulgere alla pericolosa deriva delle offerte “di marketing”; la qualità della formazione offerta deve essere costantemente verificata da organismi indipendenti (obiettivo nr. 147). 

6.2. Cultura

In questo ambito va innanzitutto osservato come nessuno degli obiettivi di politica culturale espressi dal PS sembri rientrare negli auspici del Consiglio di Stato, il quale intende concentrarsi piuttosto sulla revisione della gestione amministrativa degli istituti culturali, sullo studio di una nuova struttura museale per i beni archeologici e naturalistici e sulla difesa della lingua italiana (cfr. schede 2.10., 2.11., 2.12. Linee direttive 2004-2007). Senza misconoscere le intenzioni governative, per il PS è però necessario potenziare le risorse disponibili anche in questo settore, denominatore comune alla base degli obiettivi nr. 152-159, nonché chiedersi se le attuali basi legali su cui poggia la politica culturale cantonale siano complete e/o adeguate.
La presenza sul territorio di centri di cultura alternativa ormai radicati e le reiterate richieste all’autorità pubblica provenienti da questi soggetti intese a ricevere un sostegno indiretto da parte di Cantone e/o Comuni richiedono delle risposte concrete. Ma oggi purtroppo ci si limita a osservare questi fenomeni o a intervenire solo quando essi si collegano a problemi di ordine pubblico. Il PS chiede al Consiglio di Stato di volersi smuovere dall’immobilismo attuale (obiettivo nr. 157), ma il Governo sembra oggi ancora non sensibile al proposito.
Anche in materia di promozione del dialogo interculturale (obiettivo nr. 158) non ci pare che vi siano oggi concreti segnali di un approccio alla questione che vada al di là delle risposte dovute in occasione di contingenze sporadiche.



7. TERRITORIO, AMBIENTE E TRASPORTI

Il principio guida è lo sviluppo sostenibile: occorre mirare a un equilibrio duraturo fra esigenze sociali, ambientali ed economiche.

7.1. Politica ambientale

I. Tesi di fondo
160. L'ambiente è una risorsa economica, sociale e naturale vitale. La sua gestione si deve ispirare ai criteri della sostenibilità per permettere la vita della biosfera.

161. La salvaguardia di un ambiente sano e pulito è uno dei presupposti fondamentali per il mantenimento di una buona salute dei cittadini e delle future generazioni.

II. Obiettivi di politica federale

162. Vogliamo la riforma fiscale ecologica con lo scopo finale di tassare l’energia invece del lavoro.

163. Vogliamo l’adozione di tutte le misure che si impongono per il rispetto del Protocollo di Kyoto e in particolare l’introduzione di una tassa sul CO2.

164. Vogliamo misure incisive volte a risparmiare l’energia a tutti i livelli e in particolare l’applicazione dello standard "Minergie" alle nuove costruzioni, sia pubbliche che private.

165. Vogliamo che venga promosso lo sviluppo e l’impiego di energie alternative e rinnovabili (solare, eolica, geotermica, legna, ecc.), in particolare nel quadro della futura legge sul mercato dell’elettricità; vogliamo che le energie alternative e rinnovabili siano promosse attribuendo ai piccoli produttori un prezzo che copra le spese di produzione e un incentivo limitato nel tempo.

166. Vogliamo l’abbandono progressivo e rapido della produzione di energia nucleare e la rinuncia all’esportazione delle scorie nucleari versi paesi terzi.

167. Vogliamo che venga promossa l'agricoltura biologica mediante il legame stretto tra pagamenti diretti e criteri ecologici.

168. Vogliamo che venga vietata la diffusione nell'ambiente e l'uso nell'alimentazione di organismi geneticamente modificati (OGM) e di loro derivati.

169. Vogliamo opporci alla brevettabilità della vita e delle sostanze presenti in natura.

170. Vogliamo misure di protezione della popolazione contro gli effetti nocivi dell'elettrosmog.

171. Vogliamo misure incisive, sia a corto che a lungo termine, volte a diminuire l’inquinamento atmosferico, soprattutto per quanto riguarda le polveri fini, il diossido d’azoto e l’ozono.

III. Obiettivi di politica cantonale

172. Vogliamo l’applicazione rigorosa, puntuale e inderogabile del Piano di risanamento dell'aria su tutto il territorio del Cantone, con particolare attenzione alle emissioni nelle zone dei centri commerciali.

173. Vogliamo l’applicazione stimolante ed effettiva a livello cantonale e comunale delle proposte di “Agenda 21".

174. Vogliamo misure cantonali sul risparmio energetico, sulla promozione di energie rinnovabili indigene come il legno e il sole e una rete di distribuzione dell'energia che sostenga la promozione delle energie rinnovabili. 

175. Vogliamo difendere le nostre acque quali fonti di energia pulita, quali fonti di vita nei nostri fiumi e laghi nonché come attrazione per il turismo. Vogliamo il recupero delle rive dei laghi e dei corsi d’acqua a beneficio di tutti.

176. Vogliamo la promozione di parchi naturali e di un turismo "dolce" attraverso la realizzazione di percorsi naturalistici ricreativi.

177. Vogliamo la conservazione del territorio agricolo anche quale misura di difesa del reddito contadino.

178. Vogliamo la gestione della caccia e della pesca compatibili con i bisogni del territorio, della natura e della società ed in questo senso postuliamo il rispetto assoluto ed inderogabile del divieto di caccia a sud del ponte diga di Melide.

179. Vogliamo garantire la gestione di biotopi di importanza federale e cantonale.

180. Vogliamo aumentare il tasso di separazione dei rifiuti urbani mediante la sensibilizzazione della popolazione e l’introduzione di tasse causali; vogliamo uno smaltimento gestito dall’ente pubblico secondo criteri ecologici.

181. Vogliamo interventi rigorosi e puntuali nelle situazioni di conflitto ambientale, in difesa  delle regioni protette o fortemente a rischio.

182. Vogliamo la promozione attiva dell'educazione ambientale nella scuola e nella società in generale.

183. Vogliamo venga promosso il consumo di prodotti dei Paesi in via di sviluppo offerti a prezzi equi.



7.2. Politica dei trasporti

I. Tesi di fondo

184. Lo sviluppo del sistema dei trasporti deve avere come obiettivo la mobilità sostenibile, orientata ai principi dello sviluppo sostenibile.

185. E’ necessario portare a termine la politica di trasferimento delle merci dalla strada alla ferrovia in modo deciso e coerente.

186. Gli investimenti a medio termine nel campo dei trasporti devono essere prioritariamente effettuati per sviluppare i trasporti pubblici, la mobilità pedonale e ciclabile.

187. Negli agglomerati va data la priorità allo sviluppo dei trasporti pubblici e agli spostamenti pedonali e in bicicletta. Sono da sostenere le infrastrutture che favoriscono l’intermodalità. Per contro i trasporti motorizzati privati devono essere contenuti e ridotti.

188. Nelle zone rurali e alpine il traffico motorizzato deve essere concentrato sugli assi principali e contenuto.

189. Occorre investire nell’innovazione tecnologica per favorire forme di mobilità alternative, sostenibili e sicure.

II. Obiettivi di politica federale

190. Vogliamo la ratifica da parte della Svizzera di tutti i nove Protocolli d’attuazione della Convenzione delle Alpi e in particolare del Protocollo Trasporti.

191. Vogliamo lo sviluppo dell'offerta di trasporti pubblici – sia negli agglomerati, sia nelle regioni periferiche – mantenendo il sostegno della Confederazione ai trasporti regionali.

192. Vogliamo che sia mantenuto e sviluppato in senso più restrittivo il sistema di dosaggio dei mezzi pesanti per ragioni di sicurezza (sistema “contagocce”).

193. Vogliamo l’introduzione del sistema di prenotazione per i mezzi pesanti e, in particolare, la realizzazione di una borsa dei transiti alpini, corredata da una chiara limitazione quantitativa dei transiti in funzione della sicurezza del traffico e della sicurezza della popolazione.

194. Vogliamo che siano aumentati i controlli sui mezzi pesanti (trasporto di materie pericolose, condizioni precarie dell'autocarro, ore di lavoro, abuso di alcool) al fine di evitare rischi e problemi di sicurezza.

195. Vogliamo che sia mantenuto il divieto notturno di circolazione per i mezzi pesanti

196. Vogliamo che il traffico stradale paghi i costi esterni che causa.

197. Vogliamo che i proventi dai dazi carburanti vengano utilizzati maggiormente a favore della mobilità sostenibile e a copertura dei costi esterni.

198. Vogliamo il risanamento fonico dell'autostrada e delle linee ferroviarie, puntando su soluzioni paesaggisticamente sostenibili (es. materiale rotabile meno rumoroso).

199. Vogliamo limitare l’uso di mezzi motorizzati di svago sui laghi, sulla neve e nell’aria.

200. Vogliamo la rapida costruzione della ferrovia Stabio-Arcisate(-Malpensa).

201. Vogliamo che il progetto AlpTransit venga completato, soprattutto per quanto riguarda il prolungamento a sud di Lugano.

202. Vogliamo opporci a un incremento del traffico merci ferroviario sulla linea Bellinzona-Luino-Varese se non verrà adeguatamente protetta a livello fonico, rispettivamente messa in galleria nei tratti più critici.

203. Vogliamo che sia impedito il raddoppio della galleria autostradale del San Gottardo.

III. Obiettivi di politica cantonale

204. Vogliamo una politica territoriale che sia finalmente in grado di contenere la dispersione di insediamenti e che sia coordinata con la mobilità sostenibile.

205. Vogliamo la rapida realizzazione dei diversi Piani dei trasporti regionali, dando la priorità al potenziamento o alla creazione di trasporti pubblici efficienti e all’attuazione delle misure fiancheggiatrici a favore dell'ambiente e della salute delle persone.

206. Vogliamo la promozione dei trasporti pubblici (potenziamento dell’offerta, migliori coincidenze, più corse, tariffe differenziate, tariffe concorrenziali rispetto agli spostamenti con mezzi privati, abbonamenti gratuiti o a prezzi decisamente promozionali per i giovani) e dei mezzi semicollettivi (taxi, bus e autonoleggi a prezzi accessibili, ‘car-sharing’, trasporti aziendali). 

207.  Vogliamo la promozione della mobilità dolce: realizzazione di piste ciclabili e pedonali sicure dentro le città, sui percorsi di maggior transito e nelle zone turistiche.

208. Vogliamo il miglioramento della sicurezza stradale nei quartieri e nelle adiacenze di edifici scolastici attraverso misure di moderazione del traffico.

209. Vogliamo una politica dei posteggi pubblici e privati coerente e coordinata a livello cantonale, soprattutto per quanto riguarda il contenimento del loro numero negli agglomerati. 

210. Vogliamo l’introduzione di una gestione del traffico che permetta di rispettare i valori-limite dell’inquinamento atmosferico e fonico e di salvaguardare la salute dei cittadini: abbassare i limiti di velocità sulle autostrade, giornate senza automobile, introduzione di filtri obbligatori per i motori diesel e per le macchine utilizzate nell’agricoltura e nell’edilizia, divieto di circolazione per i camion più inquinanti.

211. Vogliamo che il Cantone prenda in esame la possibilità di applicare il sistema di pedaggi stradali (prezzo d’accesso;“road-pricing”) nei punti nevralgici della rete stradale e in particolare nei grandi agglomerati.

212. Vogliamo che venga urgentemente rilanciato il progetto di centro di controllo dei veicoli pesanti a sud di Bellinzona senza maxi-posteggio, ciò in alternativa al pernicioso maxi-posteggio per TIR e area multiservizi previsti nell’area ex-Monteforno.

213. Vogliamo opporci all’autostrada sul Piano di Magadino.

214. Vogliamo opporci al completamento della superstrada Stabio Est-Gaggiolo.

215. Vogliamo che il Cantone rinunci a una politica di sostegno del traffico aereo commerciale.


COMMENTO E STATO DEL DIBATTITO

7.1. Politica ambientale

7.1.1. La protezione dell’ambiente

La coscienza della necessità di preservare un ambiente sano si è fatta largo in maniera significativa solo nella seconda metà del secolo scorso, ma pur essendo relativamente recente essa è divenuta oggi prioritaria a causa della rapidissima industrializzazione del nostro territorio e a seguito della crescita spettacolare della mobilità di merci e persone. Si tratta di un tema vastissimo, che connette tra loro varie politiche e che chiama in causa l’uso di strumenti diversi a livelli diversi.
In Ticino il problema ambientale oggi riconosciuto anche dalla popolazione come prioritario riguarda la qualità dell’aria che respiriamo, un problema che lega tra loro intimamente la politica ambientale, la politica dei trasporti, la politica della salute e le politiche economiche (questione dello sviluppo industriale). Al proposito il PS auspica una maggior serietà ed incisività nell’intervento dell’ente pubblico. L'aumento smisurato dell'urbanizzazione e della mobilità ha messo in crisi la qualità di questo elemento naturale essenziale. Il risanamento dell'aria pone tuttavia una serie di problemi poiché si scontra con le esigenze di mobilità, con imperativi finanziari e con abitudini della popolazione difficili da cambiare. Tuttavia, il sensibile miglioramento delle concentrazioni di anidride carbonica misurato negli ultimi anni in Ticino, favorito dall'applicazione cantonale delle normative federali sugli impianti di riscaldamento, dimostra in maniera lampante che una politica volta a ridurre le emissioni nocive ha ripercussioni concrete estremamente positive. Nel 1991/1992 il Cantone adottò il Piano di risanamento dell'aria, attualmente in fase di revisione per il periodo 2006-2016, le cui indicazioni furono trascurate dall'autorità, ad eccezione di quelle implementate essenzialmente per obbligo federale. La mancanza di questa volontà politica si traduce in particolare nelle sempre più frequenti concentrazioni record di diossido d'azoto, ozono e polveri fini che sono sotto gli occhi di tutti. La scarsa sensibilità nel voler perseguire un apprezzabile e costante miglioramento della qualità dell'aria è pure visibile nella mancata realizzazione e promovimento delle misure fiancheggiatrici dei piani regionali dei trasporti (interventi a favore dei trasporti pubblici, regolamentazione dei parcheggi che scoraggi l'accesso ai centri) e nel segnale negativo dato con il passo indietro del marzo 1998 sul divieto dei fuochi all'aperto. Contrariamente alla realtà cantonale, il PS sostiene la realizzazione di tutte le misure previste per il risanamento dell'aria, gli interventi collaterali nell'ambito dei piani regionali dei trasporti e la formulazione di nuove misure per ricondurre le immissioni atmosferiche sotto i limiti stabiliti dalla Legge Federale. 
Non meno importante, ma oggi sostanzialmente ben gestita dopo gli investimenti massicci degli ultimi decenni negli impianti di depurazione, anche la problematica della qualità delle acque (obiettivo nr. 175). Dagli anni '70 ad oggi, oltre a quanto speso dalla Confederazione, i Comuni, i Consorzi e il Cantone hanno investito centinaia di milioni di franchi per raggiungere l’obiettivo di tornare ad avere acque pulite e si stima che oggi le reti di canalizzazione hanno un valore di ca. 3 miliardi di franchi, senza contare gli investimenti nei depuratori. Chi non è più giovanissimo ricorda lo stato allarmante delle acque ticinesi di 30 anni fa e non può che apprezzare questo intervento determinante dell'ente pubblico in favore dell'ambiente. Le canalizzazioni e la depurazione hanno permesso di raggiungere un buon livello qualitativo delle acque e dei corsi d'acqua a vantaggio dei ticinesi e delle ricadute economiche legate al turismo. Mentre si stanno mettendo in cantiere le opere per migliorare ulteriormente il livello raggiunto e per assicurare nel tempo il funzionamento regolare e ottimale delle strutture costruite, rimangono ancora in sospeso situazioni palesemente in contrasto con le più ovvie regole d'igiene in alcune zone discoste. Per risolvere queste situazioni è opportuno prevedere l'adozione di tecniche di depurazione alternative, probabilmente meno costose rispetto a quelle tradizionali. Il PS auspica quindi un promovimento della ricerca tecnica e della sperimentazione in questa direzione oltre che il mantenimento dell'impegno finanziario attuale e, laddove possibile, la ricerca di eventuali soluzioni transfrontaliere ai problemi esistenti.
La preservazione di un ambiente sano passa pure dall’intervento diretto nelle situazioni di conflitto ambientale e dal recupero di quelle compromesse (obiettivo nr. 181), come sembra finalmente aver deciso di fare il Cantone ad esempio nell’ormai nota questione dei silos Ferrari alle Bolle di Magadino. 

7.1.2. La politica dell’energia

Nel campo della politica ambientale trova posto, in posizione di primo piano, la questione energetica, con tutte le problematiche legate all’uso e allo sviluppo di vettori non rinnovabili o pericolosi, alla dipendenza da energie non indigene, all’educazione della popolazione al risparmio energetico. Questioni globali alle quali è necessario dare risposte globali, ma che non esentano Paesi seppur piccoli come la Svizzera e territori ancora più esigui come il nostro Cantone da interventi adeguati. 
In questo ambito il PS ha sempre sostenuto le potenzialità della Svizzera quale produttore di energia pulita mediante gli impianti idroelettrici, anche se va ammesso che anche queste strutture pongono dei problemi nei territori in cui sono insediate. Parimenti esso ha sempre sostenuto il movimento antinucleare nelle sue battaglie, l’ultima in ordine di tempo quella sulle due iniziative popolari contro l’atomo votate e purtroppo respinte il 18 maggio 2003. 
Come attestano gli obiettivi nr. 162-166 per il livello nazionale e l’obiettivo nr. 174 per quello cantonale, le linee di indirizzo del partito in materia di politica energetica sposano oggi le tendenze sostenute da tutte le maggiori organizzazioni ambientaliste e dal Partito ecologista svizzero, nato in tempi relativamente recenti, parallelamente alla presa di coscienza da parte della nostra società della centralità della questione ambientale. Il risparmio energetico, la promozione delle energie rinnovabili e il ritorno economico di questi investimenti devono essere sostenuti con forza dall’ente pubblico.

7.1.3. L’agricoltura

Connessa alla questione ambientale vi è oggi sempre più anche la problematica del ruolo dell’agricoltura, che per il PS deve divenire parte integrante dello sviluppo durevole dell'ambiente, poiché la sua funzione non può essere limitata alla sola produzione di derrate alimentari. Per questo l’obiettivo nr. 167 è volto a promuovere l’agricoltura biologica attraverso il meccanismo dei pagamenti diretti, stimolando quindi direttamente sia la compatibilità ambientale della produzione agricola, sia il riorientamento di questa produzione verso un mercato nuovo, interessante, sul quale si possano ottenere dei prezzi compatibili con gli alti costi di produzione tipici del nostro Paese. Sul piano cantonale, mentre il PS preconizza una politica attiva nel settore agricolo, il Consiglio di Stato (cfr. scheda 6.1. punti 2-5 Linee direttive 2004-2007) si limita ad enunciare passi istituzionali senza grandi prospettive apparenti.

7.1.4. La sicurezza ambientale

La disponibilità di tecnologie sempre più sofisticate pone anch’essa dei problemi importanti di politica ambientale. Accanto alla questione dell’uso dell’energia atomica a scopi civili, dibattito ormai divenuto storico, trovano oggi posto altri dossiers più recenti, come le problematiche poste dalla disponibilità di organismi geneticamente modificati (OGM) o quelle attorno alla presenza di elettrosmog a seguito della generalizzazione del sistema di telecomunicazione cellulare. In tutte queste questioni, come lo è stato in passato per l’energia nucleare, il PS intende favorire il principio di prudenzialità (obiettivi nr. 168 e 170), non opponendosi al progresso tecnologico, ma pretendendo che ne siano chiaramente definite le finalità d’uso e soprattutto che siano chiarite con assoluta garanzia le eventuali conseguenze. Fino a che ciò non sarà possibile le aperture a queste tecnologie vanno limitate, per evitare danni incalcolabili all’ambiente e all’uomo.

7.1.5. I rifiuti

Al centro di una querelle cantonale interminabile negli ultimi 12 anni, cavalcata soprattutto dalla Lega dei ticinesi per ragioni elettoralistiche, la questione dei rifiuti sembrava ultimamente avviata verso una soluzione, ma ha subito una nuova impennata emozionale con il lancio e la riuscita dell’iniziativa popolare “28 inceneritori bastano!”. Benché la costruzione del nuovo forno di Giubiasco lasci aperta qualche domanda, in particolare sul suo dimensionamento e sulla sua mancata dotazione di un binario, il problema maggiore ci pare essere quello della presa di coscienza da parte della popolazione della necessità di procedere ad una separazione importante dei rifiuti e di assumere comportamenti atti ad indurre i fabbricanti a rinunciare alla vendita di beni confezionati in maniera tale da generarne inutili quantità (obiettivo nr. 180). Per questo il PS ha sempre sostenuto il sistema delle tasse causali, anche di nuova generazione come la tassa sul sacco o sul peso, quali utili strumenti per riorientare il comportamento delle persone verso una maggior attenzione alla produzione e alla separazione dei rifiuti urbani.

7.1.6. Il turismo

Il settore turistico rappresenta per il Ticino una parte non secondaria dell'economia cantonale. Esso genera complessivamente una cifra d'affari di almeno 1,5 miliardi di franchi annui. Dal movimento turistico dipendono almeno 25'000 posti di lavoro pari al 16% del lavoro a tempo pieno nei settori secondario e terziario. Il turismo va quindi sostenuto intelligentemente dall'ente pubblico attraverso una promozione efficace e ben mirata che sappia valorizzare tutte le offerte presenti sul nostro territorio.
Ma la presenza turistica in Ticino è intimamente legata alla bellezza ed alla diversità dell’ambiente naturale che vi si trova, nonché al clima mite. Per questo la politica ambientale è determinante per il mantenimento dell’attrattività turistica del nostro Cantone, che in questo ambito deve decidere secondo il PS di puntare su un turismo “dolce”, valorizzando l’attrattiva naturalistica dei vari ambienti (laghi, fiumi, montagne), come proposto dagli obiettivi 176-177. Da evitare con determinazione la creazione di condizioni favorevoli al solo turismo di giornata, dannoso per l’ambiente ed economicamente poco interessante.

7.2. Politica dei traffici e dei trasporti

L'aumento esponenziale della mobilità delle persone e delle merci è una delle conseguenze maggiormente visibili dell'intenso sviluppo economico della nostra società. Le persone si spostano sempre più frequentemente e su distanze sempre crescienti per necessità o per svago mentre il trasporto di merci, di materie prime e di prodotti semi- lavorati continua ad aumentare vertiginosamente. Uno studio dell'Unione Europea pubblicato a inizio 1998 prevede che il traffico transalpino aumenterà entro il 2010 del 40% per quanto riguarda i passeggeri e del 75% per quanto riguarda le merci.
Il Ticino si trova su una delle vie di transito europee Nord-Sud più importanti e subisce fortemente le conseguenze e gli sviluppi dei traffici attraverso le Alpi. La costruzione della linea ferroviaria del S. Gottardo alla fine del XIX. secolo e dell'autostrada A2 nella seconda metà del secolo scorso hanno accentuato la sua vocazione di corridoio di transito.
L'aumento della mobilità e dei trasporti, soprattutto in una regione così toccata dai traffici Nord-Sud, ha delle forti ripercussioni sull'ambiente e sulla salute della popolazione. Il territorio è sempre più solcato da strade ferrate, autostrade, ponti e viadotti, tutte fonti di inquinamento fonico, dell'aria e talvolta dell'acqua. A sua volta l'inquinamento produce effetti sul benessere delle persone, specialmente di quelle che vivono a contatto delle importanti vie di comunicazione.
Dagli anni '70 in poi la coscienza ecologica della popolazione è sempre cresciuta. Con essa sono cresciute la consapevolezza della necessità di una moderazione della mobilità e quella della priorità per il nostro Paese di riorientare il traffico delle merci dalla strada alla ferrovia. Perseguendo questo secondo obiettivo nel settembre 1992 il PS ha sostenuto con forza il voto a favore del progetto AlpTransit come unica e concreta alternativa all'invasione dei TIR europei delle principali arterie del Cantone. Il 29 novembre 1998 il 63% degli elettori ha poi accolto in votazione popolare la soluzione cosiddetta "a rete", comprendente i tunnel del S. Gottardo e del Lötschberg. 
Per quanto riguarda il Ticino, il PS concorda con il Consiglio di Stato sull’obiettivo della realizzazione integrale di AlpTransit, del suo prolungamento verso Milano e dell'integrazione dei raccordi Lugano-Locarno e Lugano-Mendrisio-Stabio - Varese-Malpensa (obiettivi nr. 200-201). Proprio perché crediamo in questa politica non possiamo invece concordare con l’orientamento del Governo favorevole allo sviluppo di nuove importanti infrastrutture stradali che esso porta avanti (obiettivi 203, 213 e 214), poiché esse contraddicono l’obiettivo del trasferimento delle merci dalla strada alla rotaia. 
Il 20 febbraio 1994 il PS ha sostenuto con successo in votazione popolare l'iniziativa "Per la protezione dello spazio alpino dal traffico di transito" detta “Iniziativa delle Alpi”. Il nuovo articolo costituzionale a salvaguardia del territorio alpino prescrive che il traffico merci attraverso le Alpi deve essere trasferito su ferrovia entro il 2004 e che la capacità delle strade di transito nell’arco alpino non può essere aumentata. Come conseguenza dell'accoglimento di questa iniziativa, il 27 settembre 1998 il popolo svizzero ha accettato la nuova tassa sul traffico pesante commisurata alle prestazioni (TTPCP), uno dei pilastri della nuova politica dei trasporti della Confederazione a favore dello spostamento delle merci dalla strada alla ferrovia ed una delle fonti di finanziamento di Alptransit. Queste decisioni militano contro la richiesta della lobby stradale relativa al raddoppio dell'attuale tunnel autostradale del S. Gottardo. Se il progetto AlpTransit è una premessa indispensabile per escludere la marginalizzazione del nostro Cantone dalle vie di transito europee, il raddoppio del tunnel autostradale non è un'opzione percorribile. Escluso dall'articolo costituzionale proposto dall'"iniziativa delle Alpi", escluso dall'Ufficio federale delle strade quale misura di sicurezza perché finanziariamente spropositato, qualora messo in atto esso avrebbe come conseguenza un intasamento irreversibile dei tratti autostradali critici del territorio ticinese, da Lugano - nord a Chiasso, ed un riversamento di traffico sulle strade cantonali. Ciò significherebbe un peggioramento delle condizioni-quadro di mobilità essenziali per lo sviluppo dei servizi e del turismo, settori oggetto dei principali sforzi del rilancio economico. Anche lo sforzo prodotto dai Piani regionali dei trasporti (obiettivo nr. 205) sarebbe in breve tempo vanificato. Su questo punto il PS ha una posizione ferma (obiettivo nr. 203) condivisa dalla popolazione ticinese e svizzera, come ha dimostrato l’inequivocabile risultato della votazione popolare del 8 febbraio 2004 sul controprogetto AVANTI.
Da rilevare comunque che, fino all’apertura del nuovo tunnel ferroviario prevista per il prossimo decennio, la situazione del traffico di transito rimarrà critica. Nel 2001 il limite di peso per i TIR in transito è stato portato a 40 t. nell’ambito dei trattati bilaterali con l’Unione Europea, e parallelamente le Camere federali nell'ottobre 1999 hanno deciso di stanziare 2,85 miliardi di franchi per le misure accompagnatorie che dovrebbero permettere di raggiungere l'obiettivo di ridurre a 650'000 TIR all'anno il traffico su gomma entro il 2009. 
Nel 1991/1992 il Cantone adottò il Piano di risanamento dell'aria che prevedeva una serie di misure sulla mobilità, tra le quali le più interessanti sono rimaste lettera morta. La mancanza di volontà politica si traduce in particolare nelle sempre più frequenti concentrazioni record di diossido d'azoto, polveri fini e ozono che sono sotto gli occhi di tutti. Dopo le esperienze delle chiusure forzate dell’A2 al S. Gottardo nel 1998 e nel 2001, l’autorità ha dovuto ammettere, dati alla mano provenienti dalla Leventina e dalla Mesolcina, che il traffico è il responsabile primo di questo inquinamento. Nel corso del 2006 è stata messa a punto una revisione del piano per il periodo 2006-2016, che il PS auspica nettamente più coraggiosa ed efficace di quanto fatto nei 15 anni precedenti. La scarsa sensibilità nel voler perseguire un apprezzabile e costante miglioramento della qualità dell'aria è ravisabile anche nella mancata realizzazione e promovimento delle misure fiancheggiatrici dei piani regionali dei trasporti (interventi a favore dei trasporti pubblici, regolamentazione dei parcheggi che scoraggi l'accesso ai centri). Il PS sostiene la realizzazione di tutte le misure previste dal Piano di risanamento dell'aria, gli interventi collaterali nell'ambito dei piani regionali dei trasporti e la formulazione di nuove misure per ricondurre le immissioni atmosferiche sotto i limiti stabiliti dalla Legge Federale. Per quanto riguarda i traffici si pensa in particolare al blocco del potenziamento delle infrastrutture del traffico privato in caso di mancata applicazione parallela di misure di risanamento ambientale; 
Accanto alle problematiche sollevate dalle questioni del traffico di transito e della qualità dell’aria rimangono alcuni classici obiettivi di politica dei trasporti che meritano di essere sottolineati e per i quali vanno trovate le risorse necessarie per il loro perseguimento. Si tratta in particolare dell’annosa questione del potenziamento dei trasporti pubblici (obiettivo nr. 206) e del miglioramento della sicurezza sulle strade (obiettivi nr. 207-208).



8. CITTADINANZA E INTEGRAZIONE

8.1. Politica di integrazione degli stranieri

I. Tesi di fondo

216. L’integrazione è un processo biunivoco: è necessario quindi che la politica di integrazione sia rivolta sia verso gli stranieri, favorendo il loro inserimento nel contesto sociale, culturale, economico del Cantone, sia verso l’apertura e l’accoglienza da parte degli autoctoni. L’integrazione deve comprendere tutti gli sforzi volti allo sviluppo della comprensione reciproca tra la popolazione svizzera e straniera.

217. E' necessario inserire a diversi livelli gli stranieri nella complessa realtà elvetica e cogliere le opportunità di arricchimento culturale e di competenze che possono derivare dal contatto con comunità provenienti da nazioni e culture differenti.

218. E’ necessario puntare sull'accoglienza, sull'integrazione nella scuola, nel mondo del lavoro e nella società, piuttosto che sull'esclusione. Tutte le persone residenti in Svizzera devono avere pari dignità e possibilità di lavoro e sostegno.

219. E’ necessario che la Svizzera mantenga il principio di terra di accoglienza, aperta e sicura per i rifugiati,  le persone perseguitate politicamente o che fuggono dalla violenza e dalle guerre.

II. Obiettivi di politica federale

220. Vogliamo che sia combattuto lo sfruttamento del lavoro di manodopera clandestina e vogliamo regolarizzare immediatamente la situazione dei "sans-papier" secondo criteri uniformi e controllabili. Vogliamo garantire loro percorsi formativi e l’inasprimento delle sanzioni per i datori di lavoro che impiegano lavoratori clandestini in nero.

221. Vogliamo che l’autorizzazione di soggiorno concessa al cittadino straniero che contrae matrimonio con cittadino svizzero o straniero domiciliato sia svincolato dallo stato civile; il permesso di soggiorno non deve venir revocato in caso di separazione o divorzio. Vogliamo che il criterio della garanzia economica non sia vincolante per l’autorizzazione del ricongiungimento familiare.

222. Vogliamo l’armonizzazione della procedura di naturalizzazione a livello federale, l’introduzione della naturalizzazione agevolata per stranieri di seconda generazione e la naturalizzazione automatica per gli stranieri di terza generazione.

223. Vogliamo garantire ai lavoratori immigrati gli stessi diritti alla mobilità professionale degli svizzeri.

224. Vogliamo che i diritti fondamentali siano garantiti a tutti, anche alle persone immigrate.
III. Obiettivi di politica cantonale

225. Vogliamo la concessione di diritti politici a livello comunale e cantonale agli stranieri residenti da 5 anni.

226. Vogliamo l’introduzione dell'accessibilità degli impieghi pubblici agli stranieri residenti.

227. Chiediamo che le autorità cantonali preposte all’applicazione delle leggi federali sulla dimora e il domicilio degli stranieri e sull’asilo facciano uso del loro ampio margine d’apprezzamento favorendo l’integrazione e l’accoglienza ed evitando un applicazione eccessivamente rigida delle leggi federali.

228. Vogliamo il potenziamento delle attività della Commissione e del servizio del delegato cantonale per l'integrazione degli stranieri e la lotta contro il razzismo.

229. Vogliamo il potenziamento del servizio offerto dai docenti per alloglotti, come pure il miglioramento delle loro condizioni di lavoro e il miglioramento dell’accoglienza nella scuola di bambini “sans papier”.

8.2. Politica di abbattimento delle discriminazioni fondate sull’orientamento sessuale

I. Tesi di fondo

230. E’ necessario che le persone con orientamenti sessuali minoritari non siano discriminate e che siano attribuiti loro gli stessi diritti di cui godono i cittadini eterosessuali.

231. E’ necessario creare un clima non ostile alla vita delle persone indipendentemente dal loro orientamento sessuale.

II. Obiettivi di politica federale

232. Posto l’interesse del minore, vogliamo che l’orientamento sessuale di una coppia non debba costituire elemento discriminatorio nelle adozioni.

233. Vogliamo l’inclusione nelle norme penali di misure che sanzionano l’incitazione alla discriminazione di persone e di gruppi a causa del loro orientamento sessuale.

III. Obiettivi di politica cantonale

234. Vogliamo promuovere  misure di consulenza e accompagnamento per le persone omosessuali che si sentono in difficoltà o discriminate e una formazione adeguata per gli insegnanti affinché possano discutere dell'omosessualità nelle scuole senza giudizi di valore.


COMMENTO E STATO DEL DIBATTITO

8.1. Politica di integrazione degli stranieri

La questione politica dell’integrazione degli stranieri nel nostro Paese è sul tappeto da decenni e da decenni è il redditizio cavallo di battaglia politico della destra populista. Dall’Azione Nazionale all’UDC, dalle iniziative di James Schwarzenbach a quelle proposte dall’ASNI, dalle campagne contro gli italiani a quelle contro i cosiddetti abusi nel settore dei richiedenti l’asilo, la musica è più o meno sempre la stessa: troppi stranieri e troppi soldi sprecati per loro, troppe risorse sottratte agli svizzeri DOC. Esternazioni semplicistiche, che non tengono conto dell’immenso apporto economico che gli stranieri hanno dato al nostro Paese, della ricchezza costituita dalla multiculturalità, che non considerano che la Svizzera non è un giardino fiorito in mezzo al nulla, ma un piccolo Paese situato nel bel mezzo dell’Europa, continente percorso in questi anni da parecchie ondate migratorie. Purtroppo la visione xenofoba ha messo radici importanti, come dimostra il voto del 24 settembre 2006 su due progetti di revisione della legislazione sugli stranieri e sull’asilo proposte dal ministro UDC Blocher.
L’integrazione degli stranieri non può più rifarsi, direttamente o indirettamente, al vecchio concetto dell’assimilazione. Si tratta di un processo biunivoco, che implica politiche di accoglienza verso gli stranieri ma anche politiche di informazione verso gli svizzeri, che devono apprendere ad accogliere questa presenza dandole il giusto valore.
Evidentemente gli stranieri che dovessero commettere delle infrazioni alla legge dovranno essere perseguiti, né più né meno come lo sarebbero degli svizzeri. Si tratta qui però di problemi legati alla sicurezza, non alla politica dell’integrazione, che nulla ha a che vedere con questioni di ordine pubblico, anche se troppo spesso i due ambiti vengono volutamente confusi.
Gli stranieri clandestini sono spesso vittime di sfruttamento, proprio a causa del loro status. E’ questo un fenomeno presente in tutto il mondo, che si accompagna spesso al reclutamento di queste persone da parte di organizzazioni malavitose dedite a traffici illeciti. E’ quindi necessario perseguire con forza lo sfruttamento dei clandestini e prevedere percorsi attraverso i quali essi possano, a determinate condizioni, uscire dall’illegalità (obiettivo nr. 220).
Gli stranieri che risiedono legalmente nel nostro Paese non devono essere costretti a veder dipendere questo loro diritto dai soli rapporti di natura civile (obiettivo nr. 221). Questa legislazione crea delle situazioni insostenibili per i coniugi stranieri deboli che si trovano in contesti familiari difficili, poiché li pone alla mercé del partner, che sfrutta il fatto di poter mettere fine al permesso di soggiorno mediante divorzio. Nel contempo, la procedura di naturalizzazione deve divenire più uniforme su tutto il territorio nazionale e devono essere introdotte delle agevolazioni per quelle persone che risultano sulla carta essere degli stranieri, ma che in realtà vivono da molti anni, se non da sempre, nel nostro Paese (obiettivo nr. 222). E’ purtroppo vero che il popolo svizzero ha respinto in votazione popolare il 26 settembre 2004 delle modifiche costituzionali che andavano in questo senso, ma sull’argomento bisognerà ritornare prima o poi poiché il problema politico rimane aperto.

Sul piano cantonale il PS preconizza la concessione di diritti politici a livello comunale e cantonale agli stranieri residenti da 5 anni (obiettivo nr. 225), un diritto che altri Cantoni riconoscono a questi cittadini ma che alle nostre latitudini incontra parecchia difficoltà ad essere ammesso. Ricordiamo che su questo tema il PS negli anni ’90 lanciò un’iniziativa popolare, che non riuscì a raggiungere il numero di firme necessarie, e che, al momento della discussione parlamentare sulla nuova Costituzione cantonale, il partito presentò un emendamento che non ebbe successo. Per il resto si chiedono misure concrete che promuovano una vera integrazione.

8.2. Politica di abbattimento delle discriminazioni fondate sull’orientamento sessuale

La questione delle discriminazioni fondate sull’orientamento sessuale delle persone in questi ultimi anni si sta ponendo con forza in tutto il mondo occidentale. Recentemente, ad esempio, Spagna e Gran Bretagna hanno rivisto le loro norme civili in questo ambito, arrivando a determinarsi per l’introduzione dell’istituto del matrimonio per le coppie omosessuali. Anche in Svizzera è stata adottata la legge federale sulle cosiddette “unioni registrate delle coppie omosessuali”, legge che il 5 giugno 2005 ha superato anche lo scoglio della votazione popolare. La vita reale di gay e lesbiche rimane comunque difficile, poiché culturalmente il tabù dell’omosessualità è ancora lungi dall’essere superato. Per queste ragioni sono ancora necessarie delle politiche che permettano di creare un clima non ostile alle persone che hanno un orientamento sessuale minoritario. 
A livello federale si pone il grosso problema dell’apertura dell’istituto dell’adozione alle coppie omosessuali (obiettivo nr. 232) e quello dell’allargamento della norma penale che vieta la discriminazione razziale a quella di persone e gruppi con orientamento sessuale minoritario (obiettivo 233).

A livello cantonale è invece la promozione di aiuti concreti ad essere al centro delle nostre aspettative. Consulenza e accompagnamento per le persone omosessuali che si sentono in difficoltà o si sentono discriminate da un lato, formazione adeguata per gli insegnanti affinché possano discutere dell'omosessualità nelle scuole senza giudizi di valore.



9. ENTI LOCALI

9.1. Politica delle aggregazioni comunali e revisione dei compiti Cantone/Comuni

I. Tesi di fondo

235. I processi di aggregazione devono portare alla nascita di entità territoriali coerenti e devono essere finalizzati a garantire nei nuovi Comuni più democrazia sostanziale, a razionalizzare e rendere disponibile un'offerta di servizi maggiore, ad utilizzare razionalmente ed in modo parsimonioso il territorio e a coordinare in modo efficiente ed efficace servizi e prestazioni.

236. Le aggregazioni devono permettere di rafforzare il ruolo del Comune anche nell'ottica di una nuova ridistribuzione dei compiti tra Cantone e Comuni. Per assicurare la funzionalità istituzionale di grandi Comuni nati da aggregazioni occorre anche promuovere i necessari adattamenti della Legge organica comunale.

II. Obiettivi di politica cantonale

237. Vogliamo che siano evitati gli eventuali squilibri regionali causati dalla presenza di un unico grande polo (Lugano). Vogliamo un Ticino policentrico ed equilibrato con ulteriori tre poli (Mendrisiotto, Bellinzonese, Locarnese).

238. Vogliamo la messa a punto di una politica di sostegno concreta delle aggregazioni per gli agglomerati coordinata dal Cantone ma condotta autonomamente dalle realtà locali. Al di fuori degli agglomerati occorre poi continuare con la politica di aggregazione nelle periferie, per avere una massa critica di popolazione e la necessaria capacità di gestione.

239. Vogliamo sia rivisto, in coordinazione con la presente politica, il ruolo dei Consorzi e degli enti intercomunali, rimediando al deficit di rappresentatività democratica attuale.

240. Vogliamo una chiara revisione dei flussi finanziari e delle competenze tra Cantone e Comuni fondata su scelte pianificate e non improvvisate, che rispetti il principio di sussidiarietà, se ciò corrisponde all’interesse generale. I servizi sociali di base offerti a tutta la popolazione non potranno essere affidati ai Comuni, ma dovranno essere controllati e assunti prioritariamente dal Cantone e dovranno fondarsi su meccanismi di ripartizione dei costi che tengano conto della capacità finanziaria dei Comuni. La nuova impostazione dei flussi dovrà tener conto degli eventuali effetti della nuova perequazione tra Confederazione e Cantoni (NPC). 

9.2. Politica delle risorse degli enti locali

I. Tesi di fondo

241. Vogliamo che i Comuni dispongano dei mezzi necessari per svolgere i loro compiti, come la messa a disposizione delle infrastrutture di base. I flussi finanziari tra Cantone e Comuni devono essere chiaramente definiti.

242. La solidarietà intercomunale odierna garantita dalla Legge sulla perequazione intercomunale (LPI) è indispensabile per l’equilibrio delle risorse. E' però possibile ed auspicabile un suo rafforzamento, superando il principio di territorialità delle imposte comunali e creando le premesse per la nascita di comprensori sovracomunali dove concentrare attività economiche con conseguente ripartizione delle risorse fiscali. 

II. Obiettivi di politica cantonale

243. Vogliamo l’introduzione della percezione centralizzata delle imposte comunali per le persone giuridiche sulla base di un moltiplicatore cantonale unico e la ridistribuzione dei proventi in parte ai Comuni sede e in parte al Fondo di livellamento della potenzialità fiscale previsto dalla Legge sulla perequazione intercomunale (LPI).

244. Vogliamo siano riviste le regole sulla pianificazione del territorio e sulla fiscalità per regolamentare a livello regionale le zone artigianali e industriali e per introdurre forme di ripartizione delle risorse fiscali prodotte in tali comprensori.


COMMENTO E STATO DEL DIBATTITO

9.1. Politica delle aggregazioni comunali e revisione dei compiti Cantone/Comuni

Il tema della riorganizzazione dei Comuni è all'ordine del giorno della politica ticinese da parecchi anni. Diversi piccoli Comuni non sono da tempo in grado di esercitare le competenze essenziali loro attribuite dalla legge senza far capo a finanziamenti esterni. Nel contempo, ad eccezione di Lugano, gli agglomerati urbani sono frazionati in diverse entità comunali che non di rado si muovono in maniera contraddittoria. 
Su questa tematica il 4 marzo 1997 il Dipartimento delle Istituzioni diede avvio con un primo studio approfondito al processo, prefigurando la riduzione del numero dei Comuni ticinesi da 245 a 86. Il 27 febbraio 1998 il PS avviò una consultazione della sua base con un documento fondato su alcune tesi. Le risposte a questo "sondaggio" interno al partito e gli orientamenti del Cantone in materia sono stati alla base della Conferenza Cantonale sulle fusioni comunali che il partito ha tenuto il 20 giugno 1998 affermando quali punti fermi della sua politica in materia:

* che le fusioni vanno promosse non solo per soldi o in base al criterio demografico, ma per una ridefinizione del ruolo del Comune;
* che il ripensamento dell'ente locale e delle sue funzioni è una necessità per difendere e promuovere il Comune, non solo per gestire il presente ma per una prospettiva futura nell'ottica dello sviluppo regionale;
* che la solidarietà intercomunale resta essenziale;
* che il problema degli agglomerati merita particolare attenzione.

Le conclusioni della Conferenza Cantonale del 1998 sono state le linee guida per la posizione del partito sia sulle riforme legislative che hanno toccato questo settore, sia per quella del Gruppo parlamentare sui progetti concreti di fusione sottoposti al voto del Gran Consiglio. Gli obiettivi odierni del PS, in special modo gli obiettivi nr. 238-239, coincidono di principio con quelli espressi dal Consiglio di Stato nella scheda 1.3. Linee direttive 2004-2007.
Dopo la prima fase delle aggregazioni intercomunali, avrebbe dovuto prendere forma la revisione delle competenze Cantone/Comuni, ma di fatto l’autorità cantonale ha rinviato questo spinoso dossier alla prossima legislatura. Il discorso è piuttosto difficile, poiché legato a doppio filo con la questione delle risorse degli enti pubblici locali (cfr. ad 9.2.). Per noi è importante che questa riforma venga avviata complessivamente, senza reagire settorialmente a problemi contingenti, tenendo conto degli eventuali effetti della nuova perequazione tra Confederazione e Cantoni (NPC). Ma soprattutto risulta prioritario che il ricorso al principio di sussidiarietà (obiettivo nr. 240) avvenga quando ciò sia davvero nell’interesse pubblico, segnatamente affidando al Cantone la gestione di servizi che devono avere uno stesso livello qualitativo su tutto il territorio del Cantone e che, se assunti dai Comuni, porterebbero a delle disparità evidenti tra le varie realtà locali o regionali. Si pensa qui in particolare ai servizi sociali di base, che se comunalizzati potrebbero portare a seri squilibri nell’offerta fondamentale alla popolazione in questo settore.
L’obiettivo nr. 226 è probabilmente il più difficile da raggiungere, poiché nelle realtà degli agglomerati ticinesi nei quali si cerca di promuovere il discorso delle aggregazioni le forze contrarie a questa politica sono forti. Esse possono contare, almeno parzialmente, anche su differenziali di moltiplicatore tra i vari Comuni piuttosto importanti, fatto che rende difficoltoso il dibattito con la popolazione dei Comuni dove la pressione fiscale è meno forte. In assenza di regole speciali e/o di finanziamenti particolari sarà piuttosto difficile assistere a dei reali passi avanti di questi processi di fusione, anche se è necessario che il partito si impegni a fondo a loro favore.

9.2. Politica delle risorse degli enti locali

La questione della disparità delle risorse tra i Comuni e la conseguente difficoltà di parte di essi a far fronte ai propri compiti è una costante nel nostro Cantone. La solidarietà intercomunale, assicurata per molti anni mediante la Legge sulla compensazione intercomunale (LCI) poi rivista e trasformata all’inizio del presente decennio in Legge sulla perequazione intercomunale (LPI) pone da sempre il problema dello scontro tra i cosiddetti “Comuni paganti” e i cosiddetti “Comuni beneficiari”, poiché i primi si sentono in diritto di imporre regole di gestione ai secondi, sulla base del principio “chi paga comanda”. Se è comprensibile che da parte di chi è chiamato a trasferire delle risorse ad altri vi sia una particolare attenzione a come queste risorse vengono poi utilizzate, nel caso della solidarietà intercomunale il problema si pone altrimenti, poiché le regole che fanno di alcuni Comuni dei Comuni paganti e di altri dei Comuni beneficiari sono del tutto arbitrarie. Fondate essenzialmente sul principio della territorialità, quindi del domicilio dei contribuenti, le norme fiscali favoriscono alcuni enti locali in maniera esagerata e nel contempo penalizzano grandemente altre realtà. Per questa ragione il PS preconizza un cambiamento del sistema fiscale per le persone giuridiche (obiettivo nr. 243), le quali dovrebbero pagare interamente il loro carico fiscale al Cantone, il quale poi ridistribuirebbe tali proventi a tutti i Comuni secondo una chiave da definire, evitando che siano i Comuni tra di loro a trasferire dagli uni agli altri delle risorse. Purtroppo nell’autunno 2006 una proposta generica in questa direzione è stata respinta dal Gran Consiglio senza discussione approfondita.
Lo stesso discorso si pone per l’obiettivo nr. 244, che chiede il superamento della stretta territorialità comunale per i progetti di urbanizzazione di zone economicamente interessanti, le quali dovrebbero poter essere pianificate per comprensori sovracomunali e poter mettere in comune le risorse fiscali derivanti dal loro sfruttamento.


10. SICUREZZA

10.1. Politica di sicurezza interna

I. Tesi di fondo

245. E’ necessario che la politica di sicurezza non sia intesa solo in termini di controllo e repressione. Per garantire la sicurezza sono indispensabili il potenziamento delle politiche sociali, dei diritti del cittadino, del lavoratore, senza nessuna discriminazione.

246. E’ necessario che i compiti di sicurezza pubblica siano affidati a forze di polizia pubbliche, credibili dal profilo qualitativo e quantitativo, e che ne siano designate chiaramente i ruoli e le responsabilità.

II. Obiettivi di politica federale

247. Vogliamo rendere la legislazione sulle armi più restrittiva, vietando ogni acquisto senza autorizzazione. Vogliamo che i militari siano obbligati a riconsegnare le armi quando non sono in servizio.

248. Vogliamo siano adottate misure preventive e strumenti adeguati d’intervento per la protezione di ogni membro della famiglia contro la violenza domestica, per esempio permettendo l’allontanamento degli autori di violenza.

III. Obiettivi di politica cantonale

249. Non vogliamo che i compiti di sicurezza pubblica, in quanto servizio pubblico di base, siano assegnati nelle città, nei quartieri e nei villaggi a società private. Vogliamo una chiara suddivisione dei compiti tra Comuni e Cantone con delle regole definite di collaborazione e coordinamento.

250. Vogliamo che vengano assunte nel corpo di polizia persone provenienti dalle minoranze culturali, per migliorare la capacità di mediazione. Inoltre è necessario che gli agenti e i funzionari di polizia siano adeguatamente formati per lavorare con persone provenienti da altre culture e in una società multietnica.

251. Vogliamo che venga data maggiore sicurezza alla quotidianità grazie a figure nuove, si pensi in particolare all’educatore di strada, che abbiano un ruolo di “accompagnamento sociale” della vita nei quartieri per garantire la prevenzione e l’educazione alla cittadinanza piuttosto che la semplice repressione. Vogliamo che venga rinforzato l'impegno dei servizi sociali e, in particolare, l’assunzione di operatori di strada come prevenzione e depistaggio precoce di malesseri e conflitti.

252. Vogliamo che venga assunto personale qualificato nei trasporti pubblici, affinché sia garantita la sicurezza di utenti e lavoratori del settore. In particolare è necessario promuovere delle azioni di prevenzione sui mezzi pubblici per migliorarne la sicurezza. 

253. Vogliamo siano tenuti in considerazione gli imperativi di una buona pianificazione degli spazi pubblici. Lo sviluppo dei quartieri, degli immobili, degli spazi pubblici, dei sottopassaggi dev'essere concepito in modo tale che ognuno si senta a proprio agio.

254. Vogliamo la creazione di servizi di cura per chi commette atti di violenza.

10.2. Politica della giustizia

I. Tesi di fondo

255. E’ necessario che il sistema giudiziario e quello amministrativo sappiano adempiere con la necessaria celerità i propri compiti, garantendo accessibilità, trasparenza e un equo trattamento a tutte le persone coinvolte (vittime di reato, prevenuti, condannati, parti a procedimenti di natura civile, cittadini implicati in procedimenti di natura amministrativa).

II. Obiettivi di politica federale

256. Vogliamo che vengano portati a termine nei prossimi anni i due progetti inerenti la procedura penale e la procedura civile federali.

257. Vogliamo che il Tribunale federale rimanga accessibile a tutti. Alle restrizioni del diritto di ricorso preferiamo il potenziamento di questa istituzione centrale per la giustizia.

III. Obiettivi di politica cantonale

258. Nell’ambito della riorganizzazione della giustizia ticinese vogliamo il riordino delle Preture (Mendrisio, Lugano, Bellinzona, Locarno e provvisoriamente Biasca), la divisione del Tribunale di Appello in tre istanze (Tribunale penale cantonale, Tribunale di diritto pubblico, Tribunale civile), la creazione di un Tribunale del lavoro e della locazione e la creazione di un servizio indipendente dei ricorsi contro le decisioni dei Dipartimenti. 

10.3. Politica di sicurezza esterna1 


COMMENTO E STATO DEL DIBATTITO

10.1. Politica di sicurezza interna

La qualità della sicurezza interna della Svizzera e del Ticino può essere giudicata buona, soprattutto se paragonata con quella di realtà europee appena al di fuori dei nostri confini. Va però detto che i diversi dati statistici sono difficilmente confrontabili e che vi è una notevole differenza tra il grado di sicurezza oggettivo e il grado di insicurezza percepito soggettivamente dalla popolazione,. Se a livello federale le forze dell’ordine si concentrano più sui fenomeni della criminalità organizzata, soprattutto del suo finanziamento, e dei traffici internazionali di stupefacenti e migranti, a livello cantonale va segnalato come la gran parte dei casi segnalati alla polizia (88% nel 2004) rilevino da reati contro il patrimonio.
A livello federale è sempre sul tappeto la questione dell’eccessiva presenza di armi nella realtà civile del nostro Paese. La legislazione nazionale sulle armi è stata man mano inasprita negli ultimi anni, ma l’obiettivo nr. 247 non è ancora raggiunto. Dal canto suo l’obiettivo nr. 248, che si riferisce al triste fenomeno della violenza domestica, avrà verosimilmente una parziale risposta cantonale, poiché il Consiglio di Stato prevede di introdurre nella Legge sulla polizia la possibilità dell’allontanamento e divieto di rientro al domicilio delle persone violente nei confronti dei loro congiunti.

Sul piano cantonale, il PS ha sostenuto la riforma della polizia cantonale prevista dal progetto "Amministrazione 2000", che ha portato quest'ultima istituzione a fondarsi su 5 pilastri: 

* la polizia giudiziaria, per la lotta alla grande e media criminalità, con esperti in informatica, in contabilità aziendale e in lingue straniere;
* la polizia mobile, presente su tutto il territorio per la cosiddetta sicurezza di pronto intervento;
* la polizia di prossimità, che in collaborazione con le polizie comunali dovrebbe occuparsi della piccola criminalità e dei contatti con i cittadini;
* i servizi generali, per il supporto logistico;
* lo stato maggiore.

La riforma ha incontrato parecchie difficoltà, soprattutto per quanto riguarda la polizia di prossimità, che dipende fortemente da una vera collaborazione tra polizia cantonale, polizie comunali ed altre agenzie di sicurezza presenti sul territorio (corpo delle guardie di confine, polizia ferroviaria). Al proposito il Consiglio di Stato ha messo in consultazione di recente una modifica della legge con la quale si prefigge di mettere un po’ d’ordine in questo settore, segnatamente chiedendo che la polizia cantonale possa delegare compiti minori di polizia alle polizie comunali, laddove esse esistono e possono prendere a carico tali incombenze, alle guardie di confine e alla polizia ferroviaria. Nelle regioni non coperte da tali agenzie di sicurezza complementari i compiti della polizia di prossimità verrebbero svolti direttamente dalla polizia cantonale. A nostro parere quello che conta è che l’insieme delle forze dell’ordine che agiscono sul nostro territorio possa operare in maniera coerente, facendo capo a personale formato adeguatamente e potendo contare su una rete sociale volta alla prevenzione dei problemi di ordine pubblico (obiettivi nr. 250-252). I compiti di sicurezza pubblica, in quanto servizio pubblico di base, devono essere presi a carico dalle forze dell’ordine (polizia cantonale, polizie comunali, guardie di confine, polizia ferroviaria ecc.) e non appaltati a società private (obiettivo nr. 249), come purtroppo accade sempre più di sovente.

10.2. Politica della giustizia

La giustizia penale e civile ticinese soffre di alcuni problemi che dalla scorsa legislatura sono finalmente al centro del dibattito politico cantonale. In ambedue i settori il problema principale rimane quello della lentezza dei procedimenti. La soluzione di questa "piaga" passa attraverso la nomina di magistrati efficenti e capaci ed il potenziamento della magistratura.
Il settore penale ha sofferto per troppo tempo anche della questione dell'insufficienza delle strutture carcerarie, con il corollario dell'uso delle celle pretoriali per lunghe detenzioni e dell'imprigionamento nello stesso stabilimento di carcerati in attesa di giudizio e di condannati a pene detentive. Finalmente nel settembre 2006 è stato aperto il carcere giudiziario cantonale, per persone in attesa di giudizio.
Il PS si è sempre impegnato a favore di riforme in questo settore vitale per una società moderna, segnatamente sostenendo investimenti e potenziamenti nel settore. Il 13 dicembre 2000 ha risposto ad una consultazione indetta dal Dipartimento delle istituzioni indicando le linee guida delle riforme attese, riassunte nell’obiettivo nr. 258.



11. APERTURA E RAPPORTI CON IL MONDO

11.1. Politica di integrazione europea

I. Tesi di fondo

259. E’ necessario che la Svizzera partecipi a pieno titolo al processo di integrazione europea portando i suoi valori riconosciuti internazionalmente. La via dei trattati bilaterali non porta lontano mentre l’adesione all’Unione Europea costituisce la grande opzione strategica del futuro.

260. E’ necessario che il processo di adesione all'UE non indebolisca i diritti popolari.

II. Obiettivi di politica federale

261. Vogliamo che il Consiglio federale riattivi senza attesa la domanda di adesione all'Unione europea. Bruxelles deve prendere sul serio questo obiettivo strategico in modo da coinvolgerci immediatamente nei lavori in corso sullo sviluppo futuro delle istituzioni europee.

262. Vogliamo che la Svizzera assuma pienamente la sua responsabilità a favore e dentro l'Europa e non si accontenti di approfittare della pacificazione del continente.

263. Vogliamo che il Consiglio federale conduca una politica interna di preparazione all'adesione all'Unione Europea. Cio' implica un adattamento progressivo dell'IVA alla media europea, l'abolizione dei premi pro capite nell'assicurazione malattia e una riforma profonda del governo federale che permetta la partecipazione alle istanze dell'UE.


264. Vogliamo una riforma dei diritti popolari, per esempio con l’introduzione del referendum propositivo e della mozione popolare per gli affari di politica internazionale.

11.2. Politica estera

I. Tesi di fondo

265. E’ necessario ridurre le disparità sociali, ridurre le cause di conflitto tra i popoli, aumentare la consapevolezza delle responsabilità dell'uomo verso l'ambiente ed aumentare il grado di democratizzazione delle nazioni attraverso strumenti pacifici.

266. L’attuale processo di globalizzazione non porterà maggior benessere e giustizia sociale per tutti se continuerà a svilupparsi al di fuori di un nuovo ordine economico mondiale regolamentato democraticamente.

II. Obiettivi di politica federale

267. Vogliamo l’annullamento totale del debito di quei Paesi del Terzo Mondo che hanno avviato un processo di democratizzazione.

268. Vogliamo che la spesa pubblica destinata all'aiuto allo sviluppo sia portata allo 0,7% del PIL (oggi lo 0.34%).

269. Vogliamo che la Svizzera giochi un ruolo attivo in seno all'ONU a favore della difesa dei diritti umani e in seno al FMI e alla Banca mondiale allo scopo di democratizzare queste istituzioni.

270. Vogliamo l’introduzione della tassa "Tobin" su scala mondiale per tassare le transazioni di valute e frenare le speculazioni monetarie internazionali.


COMMENTO E STATO DEL DIBATTITO

11.1. Politica di integrazione europea

La Svizzera è geograficamente il cuore d'Europa ed è storicamente, culturalmente e politicamente europea. Essa ha inoltre i numeri per contare parecchio in Europa, poiché la sua forza economica è ben superiore alla sua quota di popolazione. Dal profilo economico la Svizzera è strettamente interdipendente dall'Unione Europea (UE), la quale, se intende mantenere una certa stabilità, ha bisogno di un'armonizzazione sociale ed economica. 
Il primo allargamento dell'UE a 15 Paesi ha avuto quale effetto un maggior peso delle piccole nazioni e l'aumento delle possibilità di considerazione delle esigenze sociali, ecologiche e democratiche. L’ulteriore allargamento a 25 membri dell’unione del maggio 2004 accentuerà questo processo nel tempo. Numerosi problemi che oggi toccano la popolazione svizzera (l'occupazione, la protezione sociale, la protezione ambientale, il mantenimento della pace e la conseguente emigrazione dal Terzo Mondo, la politica di sicurezza ecc.) possono trovare una soluzione solo in un contesto europeo. Il capitale procede sempre più verso l'internazionalizzazione e la globalizzazione e per contrastarne l'egemonia con il primato della politica sono sempre più necessarie delle regole internazionali. Anche parecchi problemi che toccano il Ticino dipendono dal contesto europeo. L'adozione dell'Euro ha ad esempio messo fine definitivamente alle pericolose oscillazioni della lira italiana che la nostra economia di frontiera ha dovuto subire per decenni.
Dopo il NO popolare allo Spazio Economico Europeo (SEE) del 6 dicembre 1992 il Partito Socialista Svizzero e il PS cantonale non hanno modificato la loro politica in favore di una rapida integrazione europea. La scelta europea è soprattutto una scelta strategica, perché, malgrado importanti riserve sull'attuale impostazione dell'unione, rimane la ferma convinzione che è dall'interno dell'UE che la Svizzera ha maggiori possibilità di far valere i propri interessi.
La via solitaria è sbagliata. La parziale perdita di sovranità temuta dagli avversari del SEE si è comunque prodotta perché la Svizzera è stata costretta, volente o nolente, ad adattare le sue leggi a quelle europee per evitare le discriminazioni della sua economia e contenere il trasferimento all'estero degli investimenti da parte delle imprese svizzere. Le difficoltà che hanno incontrato i negoziati bilaterali, sia sui primi 7 trattati,, approvati dal popolo il 21 maggio 2000, sia sui secondi 9, di cui 2 approvati dal popolo il 5 maggio 2005, sia sull’allargamento dell’accordo sulla libera circolazione delle persone ai nuovi 10 membri dell’UE, approvato dal popolo il 25 settembre 2005, dimostrano quanto sia difficile questa strada. I trattati bilaterali non sono un'alternativa all'adesione, perché problemi nuovi si porranno in continuazione e l’Europa non accetterà di procedere ad estenuanti round negoziali con la Svizzera ogni 4 o 5 anni. Oltretutto essi sono continuamente minacciati dalle votazioni popolari a ripetizione che la destra chiede su questi temi, l’ultima in ordine di tempo quella del 26 novembre 2006 sul cosiddetto “miliardo di coesione con i Paesi dell’est”, per ora fortunatamente sempre risoltesi positivamente.
I socialisti sono stati il primo partito nazionale di governo a dire un SÌ chiaro all'Europa e l'hanno fatto da tempo. Finalmente nel 1998 anche PDC e PRD hanno deciso di andare in questa direzione, ma alla prova dei fatti, quando nel giugno 2000 si è trattato di accogliere o meno l'iniziativa popolare "SÌ all'Europa", che chiedeva solo di attivare la nostra domanda di adesione, hanno preferito frenare bruscamente. Da allora l’atteggiamento ambiguo di queste due forze politiche non è molto cambiato.
I socialisti svizzeri vogliono un'Europa sociale, democratica, federalista, smilitarizzata e aperta al mondo. E' necessario creare in Svizzera le condizioni per la piena integrazione europea attraverso l'adozione di Leggi eurocompatibili che preparino il terreno e rispondano alle paure in vista della votazione popolare sull'adesione. E' necessario costituire una larga intesa proeuropea e varare delle riforme interne per evitare il dumping sociale ed ecologico al momento dell'entrata nell'UE. Le misure accompagnatorie votate dalle Camere federali nel 1999 e nel 2005 per limitare gli effetti negativi degli accordi bilaterali in materia di trasporti e di libera circolazione delle persone non sono interamente soddisfacenti e dovranno essere rafforzate.
Il PS mantiene l'obiettivo prioritario di puntare all'adesione all'UE al più presto perché ogni anno che si perde l'UE si rafforza e prende delle decisioni sempre più immodificabili. Esso chiede con forza nel contempo misure d'accompagnamento incisive a tutti i livelli per evitare contraccolpi occupazionali e ambientali importanti.

Nell'ambito della politica d'apertura all'Europa vanno pure sottolineate le possibilità per il nostro Cantone di sviluppare la collaborazione transfrontaliera con le regioni italiane a ridosso del confine. Il PS sostiene questa politica di cooperazione concreta sui temi che toccano da vicino le comunità ticinesi, lombarde e piemontesi.

11.2. Politica estera

La politica estera del nostro Paese si è fondata per molto tempo sul concetto della neutralità armata, una logica che poteva avere un senso durante i conflitti bellici dello scorso secolo o durante la guerra fredda tra USA e URSS, ma che oggi risulta del tutto superata. L’adesione del nostro Paese all’ONU, decisa di misura in votazione popolare nel marzo 2002 dopo una campagna virulenta, e l’arrivo alla testa del Dipartimento federale degli affari esteri della socialista Micheline Calmy-Rey hanno modificato un poco le cose nella buona direzione, anche se gli obiettivi nr. 267-270 sono ancora lungi dall’essere conseguiti.
La politica estera della Svizzera arrischia fortemente di essere la vittima dello scontro tra l’egoismo di una maggioranza conservatrice, orientata a far prevalere in maniera esagerata le priorità nazionali sui doveri verso il Terzo Mondo, e una minoranza più generosa, aperta a trovare delle soluzioni affinché i Paesi più poveri abbiano delle reali chances di sviluppo, nel rispetto della dignità umana e nell’interesse in definitiva di tutti. In questo contesto significativo è stato il voto positivo, anche se di poco, del popolo sul miliardo di coesione del 26 novembre 2006.

1 Capitolo sospeso e demandato dal CC ad un’apposita Conferenza Cantonale. 
